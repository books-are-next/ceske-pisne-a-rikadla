---
contentType: poetry
---

<section>

## Hry jarní.

### 1.

### Na Heličku.

I.

Hra jarní, ve které jen děvčata mívají účastenství, totiž „Helička“ (chybně také Eliška neb Liška řečená) a dvanácte „družiček.“ Družičky vezmouce se za ruce, udělají kolo, v němž u prostřed stojí Helička, a točíce se okolo ní zpívají:

(Nápěv 446.)

Nebyla Helička pyšná, pyšná,

přece k nám na hody přišla, přišla:

Heličko! Heličko!

uhlaď si své zlaté líčko,

poskoč si bosu nožičku,

vyber si z kola družičku,

z růže květ, z růže květ,

kterej by se ti nejlepší zved.

Nyní zůstane kolo stáli, Helička vezme z něho jednu družičku a třikráte s ní v kole potancuje, k čemuž ostatní družičky, stojíce, takto zpívají:

Přes hory, přes doly,

přes vody, přes bory,

hej malá koule,

ty zlaty kdoule!

pusť tu družičku,

zůstaň v kole.

Potom Helička dovede zase družičku na předešlé její v kole místo, postaví se opět do prostřed, a družičky počnouce se zase kolem ní točiti, zpívají jako prvé na počátku:

Nebyla Helička pyšná atd.

Nyní vezme Helička zase druhé děvčátko v kole k tanci, a potom třetí, a tak dále jedno po druhém, až je všecky vystřídá, čímž se hra skončí.

Místem uchylují se děti od tohoto pořádku hry v tom, že Helička, když potancovala s družičkou, potom ji na místě svém pozůstaví v kole a sama se družičkou stanouc, s ostatními okolo nové Heličky se točí; kterýmžto spůsobem potom se všecky vystřídají. Toto však jest proti pravidlu písně samé, ježto výslovně Ifelicce nařizuje, aby družičku pustila a sama v kole zůstala.

Z Berounska.

</section>

<section>

II.

Družky za ruce se držíce a kolem Heličky se točíce zpívají; Helička po nápěvu písně poskakujíc dělá to, co píseň praví.

(Nápěv 425.)

Uhladila si hlavičku,

aby se leskla na sluníčku:

Heličko, Heličko!

červená bílá růžičko!

</section>

<section>

Umyla sobě tvářičky

rosou z té járky pšeničky:

Heličko, Heličko!

červená bílá růžičko!

</section>

<section>

Urovnala si sukničku,

přivázala si pásničku:

Heličko, Heličko!

červená bílá růžičko!

</section>

<section>

Obula sobě střevíčky

na ty běloučké nožičky:

Heličko, Heličko!

červená bílá růžičko!

</section>

<section>

Podepřela si své boky,

vybrala děvčátko modrooký:

Heličko, Heličko!

červená bílá růžičko!

Tu zůstane kolo státi, Helička vezme z něho jedno děvče a v kole s ním potancuje, k čemuž ostatní zpívají:

Helička v kole tancuje,

hezké mládence miluje:

Heličko, Heličko!

červená bílá růžičko!

Potom v další hře ta vybraná družka bude Heličkou a tato místo ní družkou.

Z Táborska.

</section>

<section>

### 2.

### Na Hřímbabu,

jinak také „na pannu Marii“, anebo „na paní Růži neb Růžovou“.

</section>

<section>

I.

Hru tuto hrají nejraději jen děvčata samy. Jedna jest Hřímbabou (Marií, Růži) a jedna chodačkou. Hřímbaba si sedne na zem; před ní, jí mezi koleny, sedne si děvče druhé, před druhým třetí, a tak ostatní všecky rovnou řadou. Chodačka vůkol nich obcházejíc říká:

Hledám, hledám listejček

na bolavěj prstejček;

tu přijdouc k prvnímu děvčeti v řadě, táže se: Kde je Hřímbaba?

Odpověd: „Vedle.“

Chodačka jde k druhému děvčeti a opět se táže: Kde je Hřímbaba? Ta opět řekne: „Vedle.“ A tak dále všecky ji posílají „vedle,“ až dojde k posledními děvčeti (Hřímbabě).

Kde je Hřímbaba?

„Já jsem.“

Prosím tě, Hřímbabo,

dovol mi utrhnout koření

pro veliké bolení:

šla jsem skrz černej les,

potkal mě velkej pes

a tákovej kus prstu mi ukous!

Přitom ukáže prstem pravé ruky na ruce levé, jaký kus. Hřímbaba se táže:

„Jaké chceš koření!“

Chodačka jmenuje ku př. Jitrocel.

„Utrhni si ho z kraje.“

Zač ho mám vzít?

Hřímbaba řekne ku př. „za ruku“ anebo: „za sukni,“

„za ucho“ a p. Na to chodačka vezme děvče v řadě první za ruku, anebo jak Hřímbaba řekla, a odvede si je stranou. Potom jde zase jako s počátku:

Hledám, hledám lístejček atd.;

ale když potom dojde zase k Hřimbabě a ta se jí táže:

„Jaké chceš koření?“

jmenuje chodačka nyní jiné, ku př. rmen; a v další hře potom opět jiné, ku př. balšán, šalvěj, cendulín, tučný mužík, mátu, bazalku atd. podlé libosti, až všecky děvčata t. byliny a konečně i Hřímbabu samu odvede, přijdouc pro ni také co pro koření; načež počne o jedné noze skákali, zpívajíc takto:

Už mne ta nožička nebolí

po tom Hřímbabiným koření;

kdyby mně nožička bolela,

ani bych skákat nechtěla.

Potom se posadí Hřímbaba na nějaké vyvýšené místo, ku př. na kámen, na špalík, na mez a p., chodačka zaváže jednomu z děvčat, ježto byly prvé bylinami, šátkem oči, a vedouc je okolo Hřímbaby, říká:

Vedu, vedu anděla

okolo kostela:

andělíčku klekni,

nohy, ruce sepni,

zubů neokaž.

Když andělíček před Hřímbabou poklekl, počne se ho Hřímbaba vyptávati:

Co je to tu?

„Boubel.“

Co v tom boubeli?

„Pán Bůh.“

Na čem sedí?

„Na zlaté sesli.“

Co v rukou drží?

„Zlaté knihy.“

Co v nich říká?

„Anděl Páně.“

Mezi tím vynasnažuje se chodačka všelijak, aby se andělíček zasmál. Na otázku: Co je to tu? odpoví rychle ku př. „Psí bouda.u – Co vtom boubeli? „Židák.“ – Na čem sedí? – „Na ranci.“ - Co v rukou drží? – „Klobásy.“ – Co v nich říká? – „Že jsou dobry“ a jiné směšné odpovědi napovídajíc. Jest-li že se andělíček tomu zasmál, odvede jej chodačka „do pekla“; pakli statečně zkoušku přestál, odváže mu Hřímbaba s očí šátek, řkouc: Ohlídni se třikrát, nezasměj se!

Děvčátko třikráte se otočíc, ohlíží se vůkol, ana chodačka všelikými posunky ještě ho hledí popuditi k smíchu. Nezasměje-li se, položí mu Hřímbaba na hlavu třikráte ruku, řkouc: „Hřímbaba do nebe! Hřímbaba do nebe! Hřímbaba do nebe!“ a vezme je na svou stranu. Pakli se děvče při ohlížení zasmálo, řekne Hřímbaba: „Hřímbaba do pekla! Hřímbaba do pekla! Hřímbaba do pekla!“ a odevzdá je chodačce, kteráž je zase na jiné místo odvede.

Potom jde chodačka pro druhé děvče, zaváže mu oči a hra se opětuje. Když pak tím spůsobem již všecka děvčata na dvě strany „do nebe“ a „do pekla“ rozdělena jsou, shromáždí Hřímbaba své anděly, a chodačka (Ježibaba) své čertíky, a počnou se přetahovati přes čáru týmž spůsobem, jako ve hrách letních „na zlatou bránu“ a „na barvy“.

Z Klatovska.

</section>

<section>

II.

Na mnohých místech tuto hru poněkud jinak provozují. Chodačka přijdouc táže se prvního děvčete v řadě:

Kde je paní Růžová?

Odpověď: „Vedle,“ a tak dál, až přijde k paní Růžové, kteráž odpoví:

Co jí chceš? já jsem.

Chodačka: Chci zlatý klíč od nebe.

Růžová: Upadly mi klíče do studně,

vytáhni si jeden.

Chodačka: Který si mám vytáhnout?

Růžová: Ten krajní.

Chodačka: Zač bo mám vžit?

Růžová řekne ku př. „Za ruku“, aneb jinak podlé své libosti.

Na to vezme chodačka děvče v řadě první tak, jak Růžová nařídila, a vodíc je do kola říká:

Vedu, vedu andělíčka

do božího kostelíčka:

andělíčku klekni,

ruce, nohy sepni,

ale zubů neokaž.

Andělíček klekne před paní Růžovou a tato počne se ho vyptávali:

Kudy jsi šla?

Děvče: Skrz uličku (hájem).

Růžová: Koho’s potkala?

Děvče: Starou babičku (pána Boha)

Růžová: Co jedla? (co jedl?)

Děvče: Houstičku.

Růžová: Dala ti kousek?

Děvče: Dala.

Růžová: Jak jsi řekla?

Děvče: Zaplať pán Bůh.

Růžová: Jak ona tobě?

Děvče: Dejž to pán Bůh.

Chodačka zatím děvčeti všeliké směšné odpovědi napovídá, aby se zasmálo; nedá-li se tím děvče mýlili, zeptá se konečně paní Růžová: Komu se dáš: Sluníčku nebo Měsíčku?

Takto učiní se dvě strany: strana „slunečnic“, s paní Růžovou v čele, a strana „měsíčnic“, v celé majíc chodačku, kteréžto strany potom opět spolu bojují.

Z Berounska.

</section>

<section>

III.

Jiný variant:

Chodačka: Kde je Maria?

Odpověď: Pod podloubím.

Poslední odpoví: Já jsem ta Maria.

Chodačka: Maria, Maria! dej mi kousek kořínku.

Maria: Ukopni si ho.

Chodačka: Zač ho vezmu?

Maria: Za vlasy (za nos a p.).

Potom chodačka vodíc děvčátko do kola říká:

Vodím, vodím andělíčka,

okolo bílého kostelíčka atd.

Když děvčátko klekne, táže se

Maria: Cos jedla?

Děvčátko: Hrách.

Maria: Kdo ti ho dal?

Děvčátko: Pán Bůh.

Maria: Kde ho vzal?

Děvčátko: Kde chtěl.

Maria: Co’s pila?

Děvčátko: Víno.

Maria: Kdo ti je dal?

Děvčátko: Pán Bůh.

Maria: Kde je vzal?

Děvčátko: Kde chtěl.

Maria: Zasměj mi se.

Děvčátko musí říci: „Nechce mi se.“ Pakli se zasměje, jest čertem, jinak andělem.

Konečně řekne Maria: Poskoč!

Na to děvčátko vyskočí a jde buď do nebe neb do pekla. Konečné následuje boj andělů s čerty.

</section>

<section>

### 3.

### Žalman.

Chlapců a děvčat týž počet. Chlapci stoji řadou jeden vedle druhého, držíce se za ruce, a naproti nim vzdáli asi šesti kroků děvčata též řadou jedna vedle druhé a za ruce se držíce. Každá sloha písně následující záleží v osmi taktech, každý totiž řádek ve dvou. Při prvních dvou řádcích postupuje řada chlapců anebo děvčat, kteráž tu slohu zpívá, každým taktem o krok blíže ku protější řadě; při třetím pak a čtvrtém řádku zase tak o čtyry kroky zpátky couvá.

Chlapci: Jede, jede pan Jan,

jede, jede Žalman,

jede, jede celé naše rytířstvo.

Děvčata: Čeho žádá pan Jan,

čeho žádá Žalman,

čeho žádá celé vaše rytířstvo.

Chlapci: Jednu pannu krásnou,

jako hvězdu jasnou,

jede pro ni celé naše rytířstvo.

Děvčata: My vám ji nedáme,

my si ji necháme,

ať odjede celé vaše rytířstvo.

Toto opakuje se do třetice: po druhé beze vší změny, ale potřetí slohu poslední takto změňují:

Děvčata: Teď už vám ji dáme,

zlaté věnce máme,

vemte si ji celé vaše rytířstvo.

Na to děvče jedno krajní z řady své se postaví do řady chlapců mezi prvního a druhého chlapce z kraje, a chlapci potom i s lim děvčetem zase vším tím spůsobem o druhé děvče hru znova vedou, jako hráli o tu, kteráž jest mezi nimi. A když pak zase druhé děvče krajní z řady dívčí přejde do řady chlapců, postaví se toto nyní mezi druhého a třetího chlapce, a potom v další hře třetí děvče krajní mezi třetího a čtvrtého chlapce, a tak dále, až i poslední děvče k řadě chlapců na konec se připojí. Když pak takto z obou řad, kteréž byly na počátku hry, již jen jedna řada spůsobena jest, učiní se z ní, spojíc oba její konce, kolo, a všickni za ruce se držíce kolem se počnou točili a zpívajíce:

Sil Petr proso i pšenici,

vyorali jsme tam křepelici;

křepelici máme,

křepela nemáme:

mnoho nás, mnoho nás,

jděte holky/chlapci  pryč od nás.

Nyní se rozejde kolo zase na dvě strany, chlapci na jednu a děvčata na druhou, každá strana postaví se v řadu a mohou znova zase hru pocítí.

Podobná hra provozuje se na Moravě o přástvách.

</section>

<section>

### 4.

### Na nebe a na peklo.

Hru tuto sami toliko chlapci obyčejně hrávají. Na návsi nebo na drahách udělají dvanácte důlků, jeden od druhého asi na krok nebo na dva vzdáli; poslední jich bývá nejvělší a slově nebem. Těch dvanácte důlků ustanovují následujícím říkadlem dvanácti stop:

Dej, matko, dětem chleba,

sic pustíme bejka z chléva,

a on tebe potrká.

V některých stranách, ze jména v Klatovsku, mají jiné říkadlo s devíti toliko stopami, a protož také jen devět důlků dělají, totiž:

Nebe, peklo, hej!

jen ty stará bábo

kousek chleba dej.

Potom hráči ustanoví, kterak ve hře jeden po druhém následovali má, spůsobem tímto: každý hráč hodí od prvního důlku k poslednímu (k nebi) svůj závěrek: čí zavérák padl k nebi nejblíže anebo do nebe, jest potom prvním hazečem, a ostatní po něm jdou v témž pořádku, jakož jich nože od nebe dále leží; či nůž leží nejdále, jest posledním hazečem.

Na to vezme první hazeč svůj zavěrák a hodí jej do výšky, přitom volaje:

Svatý Petře!

půjč mi klíče od nebe.

Nyní dávají pozor, kterak zavěrák padl: leží-li zhůru výrazem, kterýž jest na želízku, postoupí hazeč z prvního důlku do druhého, i vloží do něho svůj nůž; padl-li však nůž jeho tak, že leží výrazem ve spod, zůstane hráč nožem svým vězeli v prvním důlku, dokud j nepřijde zase naň pořádek, aby házel. Zatím hází druhý chlapec, a po něm třetí a tak dále, až se všickni vystřídají, každý volaje tak jako první: „Svatý Petře! půjč mi klíče od nebe;“ načež buď postoupí anebo zůstane vězeti. Potom házejí zase všickni po druhé, po třetí, a t. d., vždy v témž pořádku a spůsobu jako po prvé, až potom při posledním házení někteří hráči, neb aspoň jeden jich, přijdou noži svými do nebe. Na čež ostatní, kteří nebe nedosáhše, zůstali v pekle, oněm v nebi musejí se buď něčím vypláceti, anebo nějakou umluvenou pokutu podniknouti.

### Píseň jarní.

1. 

(Nápěv 233 a 499.)

Každá babička stará je veselejší z jara:

vezme svou berličku,

sedne na sluníčku;

myslí si: „Kýž jsem mladší,

ach, což bych byla radši!“

</section>

<section>

2. 

(Nápěv 489.)

V Máji z jara, z jara

každá babka stará

</section>

<section>

tlačí se k sluníčku,

zpívá si písničku:

</section>

<section>

„Kdybych byla mladší,

byla bych já radši.“

Z Prachenska.

</section>
