---
contentType: poetry
---

<section>

## Uvádění nevěsty.

O půl noci nevěstu k ženichovi uvádějí. Dva hudebníci, ženich s nevěstou, družka s družkou, i všecky svatbí ubírají se z hospody do příbytku nevěstina.

### 70.

### Průvod nevěstin.

(Nápěv 76.)

Už ji vedou, už ji mají,

komu pak ji odevzdají?

komu by ji odevzdaly

než ženichu do komory?

Z Klatovska.

Když pak družba nevěstu do ložnice uvedl a dvéře za ní zavřel, zpívají ženy dílem v příbytku nevěstině, dílem po cestě zpátky do hospody, písně tyto:

### 71.

### Sen.

(Nápěv 407, 409.)

Andulka spi,

Jeníček s ní:

co ona neví,

on jí to poví –

jsouť oba sví.

</section>

<section>

Andulka spí,

Jeníček s ní:

muziky hrají,

lidi se ptají –

nic nevědí.

Z Berounska.

### 72.

### Návštěva.

(Nápěv 668.)

Třikrát jsem kolem obešel,

tadyadyadum – obešel,

nikdy jsem nenašel,

kde má milá leží.

</section>

<section>

Našel jsem malé okýnko,

tadyadyadum – okýnko:

spíš-li, má panenko,

spíš-li, má panenko? 

</section>

<section>

„Nynčko jsem jenom usnula,

stýblem zastrčila.

</section>

<section>

Vylez, Jeníčku, nahoru,

odstrč tu závoru.

</section>

<section>

Máš-li košilku kmentovou,

zůstaň tady se mnou.“

</section>

<section>

Pověz mi, má milá, rozmilá,

kdo nás ráno zvolá?

</section>

<section>

„Vlaštovička sedí na lati,

bude štěbetati:

</section>

<section>

Vstávej, Jeníčku! od milej,

už bude den bílej.“

</section>

<section>

Ještě jsem nezačal trochu spát,

už musím zas odtad.

Z Bydžovska. – Srov. H. Luž. 36.

</section>

<section>

(Nápěv 728.)

Čtyrykrát jsem obešel,

obe– obe– obešel,

ničehož jsem nenašel,

nena– nenašel.

</section>

<section>

Jen dost maly vokýnko –

kde ty líháš, hubinko?

</section>

<section>

A já líbám na hůře,

ke mně žádnej nemůže.

</section>

<section>

A já jsem tam zavřena,

stýblem jsem zastrčena.

</section>

<section>

Odstrč ty tu závoru,

a pojď ke mně nahoru.

</section>

<section>

Vlaštovička, černej pták,

ten nás bude budívať.

</section>

<section>

Sedne ráno na lati,

počne si štěbetati:

</section>

<section>

Naše paní dceru má

takovou jak je sama.

</section>

<section>

Má na hlavě čepeček

a na krčku šáteček.

</section>

<section>

Pod šátečkem koraly,

mezi nima toraly.

</section>

<section>

Šněrovačku z batistu:

takovou já holku chcu.

</section>

<section>

Punčošky má Hambursky,

to je děvče dost hezky.

</section>

<section>

Střevíčky má klapy klap!

klapy, klapy, klapy klap!

a já za ní taky tak,

laky, taky tak.

Z Plzeňska.

</section>

<section>

Spíš, panenko, neb nespíš?

nebo mne neslyšíš?

</section>

<section>

„Nechť si já spím neb nespím,

přec tě sem nepustím.

</section>

<section>

Já jsem silně zavřena,

stýblem zastrčena.

</section>

<section>

Mám košilku kmentovou,

stříbrem krumplovanou.“

</section>

<section>

Vlašťovička malej pták,

ten bude štěbetat.

</section>

<section>

„Vstávej, milej od milý,

však je už den bílý.“

Z Prachenska.

### 73.

### Svítání.

(Nápěv 727.)

Vlašťovička lítá,

povídá, že svítá,

svítá svítaníčko:

vstaň, má Anduličko!

</section>

<section>

Kdybych měla klíče

od toho svítání,

nedala bych svítat

zejtra do snídaní.

</section>

<section>

Kdybych měla klíče

ode dne bílého,

nedala bych svítat

do roka plného!

Z Bydžovska. –Srov. Suš. 893; Žeg. P. 165.

### 74.

### Budění.

(Nápěv 290.)

Nejsem naučena

časně vstávat:

kdo pak na mě bude

povolávat?

kdo pak jinej

než můj milej,

nežli můj Honzíček

roztomilej.

Z Prachenska.

### 75.

### Jablíčka a děti.

(Nápěv 311.)

Kdyby to pán Bůh dal,

Jininská matička,

aby se povedla

míšeňská jablíčka.

</section>

<section>

Kdyby to pán Bůh dal,

všickni boží světí:

aby se povedly

těm Polanskejm  děti.

Z Prachenska.

### 76.

Čekání.

(Nápěv 110.)

Dvanácte panen usnulo

pro lásku svého milého;

jen jedna nespala,

milého čekala.

</section>

<section>

Čekala na něj s muzikou

a s toužebnosti velikou;

když se bo dočkala,

radostí zplesala.

</section>

<section>

Jak promluvil k ní slovíčko:

„Kde jsi, má zlatá hrdličko?“

hoed jeho poznala,

hned se mu ozvala.

</section>

<section>

„Jdu k tobě, mé potěšení,

jdu pro tvé obveselení;

máš mne služebníka

svého milovníka.

</section>

<section>

Budem se spolu radovat,

budem se věrně milovat,

a to každou dobu

až právě do hrobu.“

Z Bydžovska. Píseň městská.

</section>

<section>

V hospodě baví se mladá chasa tancem a zpěvem až do rána. Ráno pak vezmouce hudebníky, jdou zbudit nevěstu; postavivše se pod oknem, hraji a zpívají:

### 77.

### Zvolávání.

(Nápěv 781.)

Zazpívej, slavíčku!

zvolej mně mou dívčku,

spí na půnebí:

Vstávej, Ančičko!

stroj snidaníčko,

už je den bílý.

</section>

<section>

„Co pak mě voláte,

spáti mně nedáte

s mým nejmilejším?

líbezný spaní

po milování

noci včerejší!“

Z Klatovska.

### 78.

### Odjezd.

(Nápěv 738.)

Vstávej, má milá,

už je den:

zapřáhnem koníčky,

pojedem.

</section>

<section>

Jen ty mne, koníčku,

pěkně nes,

dostaneš obroku

ještě dnes.

Z Klatovska.

### 79.  

### Odvedená milá.

(Nápěv 597.)

Zpívejte Kláštersky

kohouti,

ať se mé srdéčko

nermoutí;

zpívejte – až bude den:

zapřáhnem koníčky,

pojedem.

</section>

<section>

Až tady pojedu,

dám si hrát,

zastavím koníčky

vedle vrat:

dám si hrát – a písničku:

že jsou mně odvedli

Ančičku.

Z Budějovicka.

</section>

<section>

(Nápěv 720.)

Vesele zpívejte,

kohouti: ať se mé srdéčko

nermoutí!

</section>

<section>

Zpívejte, kohouti,

už je den: zapřáhnem koníčky,

pojedem.

Z Prachenska.

### 80.

### Strojení na cestu.

(Nápěv 678.)

Pod našima okny

meduličky:

strojí se Marjánka

vod mamičky,

strojí, strojí,

plakat bude:

zapřahej, formánku,

pojedeme.

Z Budějovicka.

</section>

<section>

Odtud pak jdou s hudbou po celé vsi, dům od domu, a každému pod okny píseň nějakou, nejraději satyrickou, zahrají a zazpívají, což obyčejně až do poledne trvá. Potom zase jdou všickni do příbytku nevěstina k obědu.

</section>
