---
contentType: poetry
---

# Písně a říkadla svatební

Obyčeje svatební lidu selského v Čechách, kde ještě je zůplna zachovávají, všude jsou tytyž, jen u věcech nepodstatných časem a místem od obecného pravidla se uchylujíce. Se všemi slavnostmi vždy ještě se vedou svatby selské v jižních krajích českých, ze jména v Klatovsku a v Plzeňsku; pročež také v následujícím vypsání k těmto dvěma krajům zvláště hledíno.

Každá řádnější svatba selská má svého řečníka neb tlumače (starosvata), muže již pokročilejšího v letech, obratného a vtipného, kterýž obyčejně z jistého platu při ní všecko řídí a hosty obveseluje. Vůbec říkají jemu „plampač“, v krajích severních také „družba“. Naproti tomu v jižních krajích „družbou“ slově ten, jemuž jinak také dějí „mládenec“, totiž neženatý druh neb kamarád ženichův, jenž nevěstu doprovází k oltáři. Nápodobně „družkou“ neb „družičkou“ nazývají pannu, kterou nevěsta sobě zvolí, aby ženicha k oltáři doprovodila. Jest-li více drožek, musí každá svého mládence míti. Ostatní hosté svatební mužští jmenují se „svatové“ a ženy „svatbí“; starší pak žena, kteráž nevěstu mívá v opatrování, slově „starosvatbí“. Řádná svatba trvá plné tři dni.

### Zvaní.

Asi na týden před oddavkami chodí „žváči“ zvat sousedův a příbuzných obojí strany na svatbu. Jsou obyčejně dva, totiž řečník a mládenec, oba majíce na levé ruce prut rozmaríny, červenou stužkou přivázaný, anebo prut rozmarínový stužkou ozdobený v ruce držíce. V Klatovsku a v Plzeňsku chodí plampač, maje s sebou místo mládence asi dvanáctiletého chlapce. Když žváči vstoupí do světnice, promluví řečník takto:

„Pochválen bud pán Ježíš Kristus! Slovutné, a vzácné poctivosti pane sousede a paní sousedo! doufám, že vstoupení naše s tímto ctným mládencem do příbytku vašeho v dobré obrátíte, též toto mé sprosté promluvení ode mne náchylně přijmete. Přináším zprávu, že poctivý mládenec… (jmenuje jej) umínil sobě svůj svobodný stav mládenecký proměniti a v stav svatého manželstva vstoupiti; ku kterémužto stavu oblíbil sobě za manželku poctivou pannu…, vlastní dceru váženého souseda… poctivé obce… I uznávajíce nastávající manželé a jich rodiče, že takový sňatek svatební bez vzácných pánů sousedů a přátel, jak domácích tak přespolních, pořádně konán a zřízen býti nemůže, vzkládají námi svou žádost na vás, abyste tu lásku křesťanskou jim prokázali, cestu k nim, dá pán Bůh, dne… vážili, a ku potvrzení jich svatebního sňatku je doprovodili si nestížili, a pak z chrámu Páně zase do příbytku slovutného muže… do poctivé obce… za vzácné a milé hosty najíti se dali; začež oni i my, jakožto jich služebníci, snažně a uctivě žádáme.“

V Klatovsku zve řečník takto: „Vzácný a vážený pane hospodáři a paní hospodyně! dovolte mi s tímto poctivým mládencem do příbytku vašeho vstoupili. Uctivé pozdravení a pozvání mám vyříditi vám od…, abyste, dá-li pán Bůh, příští outerý sobě nelenovali je do chrámu Páně k svatbě doprovoditi, z chrámu Páně pak do jich příbytku na trochu hovězí polívky a kousek hovězího masa se dostaviti; k čemuž oni i my dva vás slušně a uctivě zveme.“

Kdo jsa pozván, na svatbu přijití hodlá, pošle nevěstě přídavek na oběd, totiž: maso, drůbež, mouku, máslo, mléko, suché ovoce a p., začež nevěsta zase každému odešle koláče, kterých však sama dělati nesmí, aby, prý, brzy nesešepěla.

## Zastaveničko.

V pondělí před svatbou u večer, když družičky u nevěsty vijí věnečky, přivede ženich a družba hudebníky, aby nevěstě pod okny zahráli. Hudebníci – v Plzeňsku obyčejně toliko dva, dudák a boudek – hrají, družba zpívá, a nevěsta, v komoře zavřena, pláče. Mimo příhodné písně milostné, jako:

„Pod našima okny“ (str. 123, č. 123),

„Stojím pod okny“ (str. 128, č. 142),

„Pod okýnkem jsem stával“ (str. 130, č. 154),

„Vím já domeček (str. 186, č. 353) a j. zpívají se při té příležitosti zvláště tyto:

### 1.

### Holubička.

(Nápěv 239, 240.)

Kdes holubičko

lítala,

žes sobě líčko,

krásné peříčko

zrousala?

„Lítala jsem já

přes hory,

svému milému,

roztomilému

na vzdory.“

Budeš-li ještě

lítati,

budu já na tě,

má holubičko,

líkati.

Políknu na tě

ječný klas:

dostanu já tě,

má holubičko,

brzo zas.

Políknu na tě

žitíčko,

dostanu já tě,

má holubičko,

brzičko.

Políknu na tě

do kvítí,

dostanu já tě,

má holubičko,

do sítí.

Políknu na tě

na buku,

dostanu já tě,

má holnbičko,

za ruku.

Dostanu já tě,

za ruku:

nepustím já tě,

má holubičko,

do roku.

Dostanu já tě

za obě:

nepustím já tě

má holubičko,

až v hrobě.

Z Hradecka. – Srov. Suš. 250; Čel. I, 79; Kol. II, 131. - Píseň tato, jakoš jest oblíbena v celých Čechách, zpívá se také, a zvláště ku kouci s rozličnými proměnami, kteréž ovšem všecky k cíli jednomu směřují; tak na př.:

### 2.

### Nadějná laská.

(Nápěv 407, 408.)

Nade mlejnem

je háječek:

tam se prochází,

šátečkem bází

můj holeček.

Na hlavě má

černý klobouk:

nemůže na tě,

mé dítě zlaté,

zapomenout!

Pod kloboučkem

černé vlásky:

nemůžu já té,

mé dítě zlaté,

pustit z lásky.

Pod vláskama

bílé čelo:

kterak by se mně

mé zlaté dítě

nelíbilo?

Pod čelíčkem

modré oči,

kterýma po mně

mé zlaté dítě

vždycky točí.

Točí, točí,

točit bude,

pokud k oltáři

před božskou tváří

neklekneme.

A když kleknem

oba spolu:

štola nás spojí,

že budem svoji –

půjdem domů.

Domů prijdem,1)

k stolu sednem,

a panímámě

za její dceru

poděkujem.

„Děkuju vám,

ruce líbám,

že jste mi daly

a vychovaly,

co já rád mám.“

Z Klatovska. - Srov. Suš. 281.

1) Půjdem domů,

sednem k stolu,

budem pít zdraví

naší paňmámy

za tu dceru.

(Nápěv 409)

U Kláštera

je háječek:

tam se mně točí,

má černé oči,

můj holeček.

Na hlavě má

bílej klobouk:

nemůžu na té,

můj zlatej chlapče,

zapomenout.

Pod kloboučkem

černý vlásky:

škoda by bylo,

můj zlatej chlapče,

naši lásky!

Pod vláskami

má obůčí:

vem si mě pěkně,

můj zlatej chlapče,

do náruči.

Pod obůčim

oči černý:

ty jsi mé celé,

můj zlatej chlapče,

potěšení.

Z Budějovicka.

### 3.

### Ponavržení.

(Nápěv 216.)

Jetelíčku, jeteli!

má panenko, chcete-li,

půjdem spolu na procházku,

na kancalář pro ohlášku;

jeteli, ach jeteli!

Jetelíčku, jeteli!

má panenko, chcete-li,

půjdem spolu před faráře,

on nám štolou ruce sváže;

jeteli, ach jeteli!

Z Jičínska a z Berounska. - Srov. Čel III,46.

### 4.

### Soud a smír.

(Nápěv 379.)

Má zlatá Ančička

v komůrce spí,

Honzíček holeček

připíjel jí:

Ančko mé dítě!

tu máte, píte

moje zdraví!

„Proč pak bych já vaše

zdraví pila?

když já nejsem žádná

vaše milá:

Honzíčku dítě,

vy mě šidíte!“ –

mně pravila.

Budeme se soudit

u rychtáře,

u toho, co bydlí

v naší faře:

on veme štolu,

sváže nás spolu

u oltáře.

Budeme se spolu

milovali,

ty budeš šít a já

kolíbati:

a tak vesele

budem u sebe

až do smrti.

Z Budějovicka.

### 5.

### Jízda k milé.

(Nápěv 209.)

Však já si ještě to

dovedu,

že já za mou milou

pojedu.

Pěknejma koníčky

vranejma,

kterejma jsem jezdil

do mlejna.

Do mlejna, ze mlejna

zas domů,

zrovna mej panence

do dvoru.

Z Prachenska.

### 6.

### Žnečka.

Žni, můj srpečku

zlatičký,

nažni koníčkům

travičky:

koníčky bílé

až na dvě míle

šlapaly s milým

chodníčky.

Žni, můj srpečku,

k posledou,

však zej tra už mě

odvezou:

koníčky bílé

až na dvě míle

s veselou svatbou

pojedou.

Z Prachenska. – Srov. Čel. III, 21.

### 7.

### Jívová voda.

Teče voda jívová,

jívová,

Pavlišovům do dvora,

do dvora.

Kdo to vodu zastaví,

zastaví,

Mařenku si namluví,

namluví.

Já tu vodu zastavím,

zastavím, Mařenku si namluvím,

namluvím.

Z Táborska.

### 8.

### Košile.

(Nápěv 550.)

Ten Kouteckej zámek,

z daleka ho vidět,

šije tam má milá,

šije košili:

já tam za ní pudu,

milovat ji budu,

a já si ji vemu

za hospodyni.

Z Domažlicka.

### 9.

### Košilka.

(Nápěv 326.)

Čí je to ta dívčí, čí je,

co mi tu košilku si je?

čí je to ta holka malá,

co mi tu košilku dala?

Z Domažlicka.

Po třetí, po čtvrté písni vyjde hospodář a pozve všeoky do stavení, řka:

„Vítám vás, švární mládenci! Vejděte do senci (do světnice), abyste po daleké cestě sobě odpočinuli a něčím se občerstvili.“

Ve světnici je častuje pivem a koláči. Zatím sejde se více mladé chasy ze sousedstva a z příbuzenstva, družba přivede z komory nevěstu a počnou tančiti.

###  10.

### Pozvání a volba.

(Nápěv 469.)

Nestůjte, mládenci, pod okny,

pojďte radš do světnice:

jest-li vás nožičky bolejí,

sedněte na židlice.

My jsme k vám nepřišli posedět,

my jsme se přišli poptat:

vy máte tři hezké děvčata,

můžem-li jednu dostat.

Neber si, Jeníčku, takovou,

která je tuze pyšná:

ona by snad ani za tebou

ze dveří ven nevyšla.

Neber si, Jeníčku, takovou,

která je zamračená: ona by se na tě mračila

od rána do večera.

Z Chrudimska a z Plzeňska.

### 11.

### Kadeřavé vlásky.

(Nápěv 164.)

Vdávat se mám

a já nechci,

musela bych chodit

v bílým čepci.

Mámť já vlásky

kadeřavy,

růžovon pentličkou

proplítany.

Z Klatovska.

### 12.

### Odloučení milé.

(Nápěv 499.)

Když jsem já pod okny stál,

nesměl jsem vejíti dál:

jak pěkně troubili,

mou milou loudili,

já nesměl do světnice –

což jsem měl těžký srdce!

Z Hradecka.

(Nápěv 614, 715.)

Když jsem šel okolo vrat,

slyšel jsem muziku hrát:

trubači troubili,

mou milou loudili,

já musil pod okny stát.

Z Klatovska.
