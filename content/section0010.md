---
contentType: poetry
---

<section>

## Dětská počítadla.

### Patnáct stop.

Píšu, píšu patnáct,

ještě jednou patnáct:

nevěříš-li, tovaryši,

napiš si je sám!

### Dvaatřicet stop.

1.

Hela, Hela, Helana,

táta koupil berana,

beran se mu zatočil,

korbel piva natočil.

Píte, píte páni!

a já budu s vámi:

věřte mi to nebo ne,

že napíšu třicet dvě.

2.

Chodím, chodím kolem lesa,

sova na mě houká;

jedna panna, druhá vdova

z okenečka kouká:

jedno je toužení,

druhé je soužení –

mám jich napsat dvaatřicet:

však ono jich víc není.

Odříkávajíce tato počitadla, píší křídou anebo tužkou při každé stopě, jakož svrchu naznačeno, čárku, a potom ty čárky počítají.

### Počitadla přede hrou.

Prvé než děti začnou hráti, obyčejně se počítají, aby určily, kdo má začíti aneb jistý úkol v té hře na se vzítí. Hráči postaví se totiž těsně jeden vedle druhého kruhem, a jeden jich odříkává některé z následujících počítadel, stopy každého verše hlasitěji vyrážeje, a po stopách rukou znamená hráče, jednoho po druhém pořadem vůkol, počav od sebe. Na koho padne poslední stopa, aneb jak říkají, poslední „slovo“, ten odstoupí. Ostatní potom opět se počítají buď týmž aneb jiným počítadlem, a tak pořád, až naposledy zůstane jeden sám.

1. 

Jeden, dva, tři –

my jsme bratři;

kterej je to mezi námi,

co si zalez do ty slámy:

ten, ten, nebo ten,

vyhoďme ho z kola ven.

2. 

Jeden, dva, tři, čtyry, pět –

kovář kuje hřebíček,

dítě pláče bude, den:

a ty vari z kola ven!

3. 

Jeden, dva, tři,

čtyry, pět –

Co’s to jed?

„Pečeni.“

Kde’s ji vzal?

„V kuchyni.“

Hupity, cupity,

z kuchyně ven!

4. 

Jeden, dva, tři, čtyry, pět, šest,

sedům, vosům, devět:

kominík měl hezkou dceru,

unes mu ji nedvěd.

5. 

Jeden dvá –

to jsem já;

jeden tři –

to jsme my;

jeden čtyry –

vylez z díry;

jeden pět –

trhal květ;

jeden šest –

ten měl čest;

jeden sedum –

vyšel před dům;

jeden osum –

ten měl rozum;

jeden devět –

ten byl nedvěd;

jeden deset –

zůstal viset:

a to jsi ty!

6. 

Jedna, dvanda,

třinda, čtrnda,

pádě, ládě,

souká, louka

do klobouka,

činky, linky bác!

Aneb:

Anda, žvanda,

trádě, ládě,

souká, louka,

do klobouka,

cuky, boky, flok.

7. 

Unus, duo, tres –

ty jsi malej pes,

ty jsi malá veveřice,

ty si zůstaň kdes.

8. 

An, cvaje, tráje –

stavěli jsme máje,

na svatýho Františka

přiletěla jeptiška;

jeptišku my prodáme,

koupíme si korále.

9. 

Andělíky, dva špalíky,

cvoky boky ven:

nepudeš-li, vyrazím tě

zlatým kamenem.

10. 

Hrály dudy u pobudy,

na bubínek: bum bum bum!

na housličky: tydlitum!

basa bručí: ryc ryc ryc!

jdi ty, Janku, od nás pryč!

11. 

Reje, reje černá svině

na hřbitově křen:

kdo jej bude vybirati?

tu hle je to len!

12. 

Stojí javor u potoka,

říkají mu klíč:

na koho to slovo padne,

ten musí jít pryč!

13.

Stojí buk

prostřed luk,

na tom buku

devět suků

eště něco více:

červeny střevíce,

bíly boty

do roboty –

fuk z hrady ven!

14.

Rak leze z díry,

vystrkuje kníry;

haklice, bukvice,

červená stolice,

kopeček, lesejček,

čtyry oka ven!

15. 

Sekyrečko! sekej kola,

pojedeme do Tábora,

a z Tábora do Benátek,

koupíme tam pár telátek:

jedno lysy, druhy kusy,

třetí sotva ocas nosí;

dáme my je do kuchyně,

kde je dobrá hospodyně,

hospodář poprdář –

a ty, Janku, jdi od nás.

16. 

Kováříčku! kovej kola,

pojedeme do Krakova;

a z Krakova do Budyně, 

sou tam hezky hospodyně;

a z Budyně do Benátek,

koupíme tam pár telátek:

jedno lysy, druhy kusy,

třetí sotva ocas nosí.

Hospodyňka, hospodář –

a ty, hochu, var od nás.

17.

Hej, hej, Bartoni!

co to vezeš na koni?

Půl korce žita

od pana Víta.

Pan Vít není doma,

jel do Berouna

pro drahé koření,

kdo má zubů bolení;

pro zlaty věnce

naší Mařence.

Hej, z hrady ven!

18.

Až bude Máje,

půjdem do ráje;

co tam budem dělati?

stříbro, zlato lámati;

komu je budem dávati?

šafářovic dcerce

na ty zlaty věnce. –

Věnec už je upleten:! 1)

jdi ty, Vávro, z kola ven.

1) Aneb:

Věnec leží pod prahem,

zaplácanej tvarohem:

jdi ty z kola ven.

19. 

Běžela rejna

okolo mlejna;

ztratila věnec,

našel ho Němec.

Já nechci Němce,

já chci mládence;

mládenec je hezký,

stojí za tři česky.

Hupky, hupky do polívky,

a z polívky ven!

20. 

Čáp letí po poli,

slepice ho dohoní:

Kam ty, čápe, kam letíš?

„Do zlaty komory.“

Co tam budeš dělati?

„Stříbro, zlato lámati.“

„Kam je budeš dávati?“

„Mlynářovic dcerce

na ty zlaty věnce.“ –

Mlynářovic dcerka

koukala z okénka,

pustila věnec,

našel ho Němec.

„Já nechci Němce:

já chci mládence,

mládenec je hezký,

stojí za tří česky.“

21. 

Páv sedí pod dubem,

hraje v karty s holubem,

holubička pláče,

že jí sněd koláče.

22. 

Páv sedí pod dubem,

hraje v karty s holubem:

nehraj, nehraj, holube!

až tvá matka tu bude;

přiveze ti pěkný věnec,

bude z tebe mládenec.

23. 

Páv sedí pod dubem

s pěkným bílým holubem:

holubičko,

snes vajíčko!

až já půjdu na kopeček,

koupím ti tam cimbáleček:

na cimbálek: tydli tydli!

na housličky: fidli, fídli!

a na basu: rum – dzum!

a na bubny: drum –bum!

24. 

Čáp sedí pod dubem,

hraje v karty s holubem:

a ty malá holubičko!

půjč mi peníz na vajíčko.

Až já pudu do ráje,

koupím ti tam korále;

až já přijdu z ráje,

přivedu ti krále.

25. 

Běžel zajíc kolem plotu,

roztrh sobě novou botu;

liška mu ji zašívala,

veverka se posmívala.

„Co ty se máš posmívati? 1)

když ty nemáš kouska gatí!“

1) Aneb:

Netřeba se posmívati,

však já umím zašívali.

Čtyry oka, haklík ven!

26. 

Běží liška k Táboru,

nese pytel zázvoru;

běž, zajíčku, běž za ní,

pober jí to koření.

Ježek za ní pospíchá,

že jí pytel rozpíchá.

27.

Vlk sedí v rokli,

uši mu zmokly;

on vyšel na vršek,

aby mu uschly.

28.

Sysel seče votavu,

liška pohrabuje,

zajíc na vůz nakládá,

myška našlapuje.

Komár boty natahuje,

že se ženit bude;

moucha uší nastrkuje,

že na svatbu pude.

Ty nešťastná obludo! 1)

na mou svatbu nechoď:

já mám doma ostrý kord,

já bych tě ním probod.

1) Aneb:

A ty zemská obludo!

ty mi nejsi rovna:

na mou svatbu nepudeš,

ty zůstaneš doma!

29.

Leze ježek podlé meze,

boje se ledu;

kmotra liška povídala:

„Já tě převedu.“

„„Není třeba voditi,

však já umím choditi,

však já přejedu.““

30. 

Sedí vrabec na kostele

jako mládenec;

přiletěla k němu vrána,

vzala mu věnec.

„O ty milá vráno!

černé nohy máš.“

„„A ty milej vrabče!

tuze v karty hráš;

až poletím přes Vltavu,

nohy umeju:

ty poletíš do karbanu,

prohráš halenu.““

31. 

Přiletěla vrána,

sedla na kopec;

přiletěla druhá,

dala jí klofec.

Řekla vrána vráně:

Kupme my si sáně,

budeme se vozívati

z Prahy do Libáně.

Také:

do stodoly k mámě,

aneb:

v stodole po slámě.

</section>
