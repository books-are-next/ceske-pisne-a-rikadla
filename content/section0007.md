---
contentType: poetry
---

<section>

## Dětské posměšky.

### Tomu, kdo řiká „prej“.

Máma prej, táta prej, dědek prej:

máte prej, půjčit prej, rendlík prej,

abysme mohli prej, vařit prej, samy prej.

### Kdo nesprávně vyřizuje.

Naše máma vzkazuje vám rendlík, abyste jí půjčili dobré jitro, že vám dá kaši na vořechy.

### Tomu, kdo se pí.

Prolomte se, nebesa! spadni buchto

jako necky, na půl lokte máku v ní!

### Dědkovi a bábě.

Hoši, hoši!

dědek sedí v koši,

bába sedí v věrteli:

poďte, hoši, melte ji!

V tom černým lese

čert bábu nese:

vy kluci nezvední,

modlete se!

Špity špity, bábo,

já jdu pro to sádlo,

aby dědek nevěděl,

on by na mě pověděl.

Špity špity, dědku,

já jdu pro tu štětka,

aby bába nevěděla,

ona by to pověděla.

Byla jedna babka,

prodávala jabka,

trnky, šípky, hlohyně

prodávala hokyně.

Bába leze do bezu,

já tam za ní polezu;

kudy bába, tudy já,

budeme tam obádvá.

Hej, nik, nik, nik, nik, nik,

oženil se kominík,

vzal on sobě starou bábu,

přivázal ji k pivováru:

co s takovým Lucipárem,

lepší kožich i s rukávem.

Z Hradecka.

Hej! nik, nik, nik, nik, nik!

oženil se kožišník,

vzal je sobě starou bábu,

svatba byla na korábu,

a ta bába byla ráda,

měla čerta kamaráda;

kamarád byl dobrá liška,

sed na bábu, jel do Slízska!

jak se mele, tak se mele,

jede pryč na bábě směle:

a ze Slízska do Moravy,

bodejž bábu čerti vzali!

Z Bydžovska. – Tuto písničku zpívá nebo vlastně odříkává ien jeden, a ostatní všickni při každém řádku zároveň přizvukují:

Hej! nik, nik, nik, nik, nik!

Konec také takto:

a ze Slízska do Milivska,

bodejž bábu čert roztříská!

### Na jména.

Mikuláš

ztratil plášť,

Mikuláška sukni,

byli voba smutni.

Michal, Michal!

kozu popíchal,

ona bečela

až do večera.

Havel, Havel!

do lesa zajel

na bílým koni,

vlk ho tam honí.

Emane, Emane!

schovej dudy, máma ´de.

Proč bych já je schovával,

když jsem na ně dudával?

Kučero, Kučero!

co to u vás bručelo?

snad to kráva nebo bejk:

ňákej ďas to musel bejt!

### Kdo německy se modlí.

Vater unser, der du bist –

strojte na stůl, budem jíst!

### Němcovi.

Otče náš, jenž jsi –

sběhli se dvá Němci

na jednoho Čecha,

že je štípla blecha.

Otče náš, jenž jsi –

prali se dvá Němci

o jednoho Čecha,

že ho štípla blecha.

Němec brouk,

hrnce tlouk,

házel jimi přes palouk,

a z palouku do louže –

šelma Němec v hrdlouže!

Němec brouk

hrnce tlouk,

schovával je pod klobouk;

a když jich měl půl kopy,

vařil si z nich patoky.

Němec brouk

hrnce tlouk,

pod lavici házel –

protože je blázen.

### Francouzovi.

Francouz, Francouz!

čtyry kočky zakous,

pátá jemu utekla,

dříve než se upekla.

Tyto veršíky pocházejí z 1. 1741, když totiž Francouzové v Praze oblezení z hladu po-živati musili masa koňského, kočičího a p. Do téhož Času také původem svým náleží posměšný veršík:

Vouy, vouy!

bába škvaří lůj.

Mon dieu, Písek!

### Italiánovi.

Signore questo!

co’s uvařil, sněz to.

### Špatným pradlenám.

Šišli mišli-šup na plot!

### Špatným pradlenám.

Někde jako vlásek,

někde jako klásek,

někde jako myší vocásek

(rozuměj nit.)

### Špatné švadleně.

Co pak dělá naše Bára?

V noci šije, ve dne párá.

### Pražským lampářům:

Vystrč! nastrč! prostrč! zastrč!

Před časy říkávali v Praze študentům:

Blázni byli, kordy měli, hadrama se fechlovali!

### Strojné dívce.

Plná hlava pentlí a tkanic, a přece jen holka na nic.

### Přihluchlým.

Šťastný dobrýtro!

„I jdu pro mlíko.“

Jak jste se vyspali?

„Za čtyry krejcary.“

Co se vám zdálo?

„Dávají ho málo.“

Kam pak, kmotře, k Plesu?

„Krocana na prodej nesu.“

Co pak dělají vaše děti?

„Je svázanej – neuletí.“

Vy mluvíte jako blázen!

„Dejž to pán Bůh! spánem Bohem!“

### Jak umívaly za starodávna městské panny německy:

Při muzice táže se mládenec panny:

Či je panna dcerka?

„Primasova Dorotka.“

Umí panna německy?

„Tak trochu.“

Trinken´s Fräule.

„Co pán povídá?“

Aby panna pila.

„Ah, teď jsem tomu porozuměla!“

### Popný kostel.

V oudolině, v pádolině

co se to tam svítí?

je tam kostel ze smetany,

podmáslím pobitý;

zvony jsou ze syrovátky,

provazy z tvarohu:

kdo tam na ně zvonit bude,

zalíbí se Bohu.

Kdo by tomu nechtěl věřit,

zeptej se zvoníka: však ho tam kus ještě leží

ze sedlýho mlíka.

Z Hradecka.

Otče náš – táta náš

posadil nás na lavici,

dal nám chleba po krajíci;

my jsme chtěli eště,

dal nám starý kleště;

přišla máma s lopatou,

vyhnala nás i s tátou.

Bába sedí za kamny,

vylizuje kuthany;

pes na ni vrčí,

že ji dolů strčí;

kohout na ni kokrhá,

že jí kožich roztrhá.

Amen, amen, amen –

bába spadla s kamen,

zabila kohouta,

dala ho do koutu,

a z kouta na pec,

byl z něho chlapec,

a s pece za vrata,

byl z něho pantáta.

Praví svatej Job:

„Čtyři jezte a pátej drob.“

Praví svatej Jiří:

„Nečekejte na jednoho čtyři!“

Praví svatej Florian:

„Kdo nečeká, je krobián.“

Štika, ryba, žába, rak:

když se najíš, nechej tak.

Dělám, dělám kázaní:

čtyry kočky svázaný,

a pátej pes do pece vlez;

ukrad tam topinku,

běžel s ní po rynku;

potkala ho kráva,

to byla jeho máma;

potkal ho bulíček,

to byl jeho tatíček;

potkal ho bejček,

to byl jeho strejček;

potkal ho hřebeček,

to byl jeho dědeček;

potkala ho kozička,

to byla jeho babička.

Amen, amen, amen,

bába spadla s kamen

a dědeček s pece:

sebrali se přece.

Z Berounska.

### Povídaní pohádky.

Povídám, povídám pohádku,

že pes přeskočil hromádku.

Povídám, povídám druhou,

že teče voda struhou.

Povídám, povídám třetí,

že spaly na peci děti;

a když se hezky vyspaly,

po kusu chleba dostaly.

Z Bydžovska.

### Konečná smrt.

Byl jeden domeček,

v tom domečku stoleček,

na stolečku mistička,

na mističce vodička,

v té vodičce rybička.

„Kde je ta ryba?“

Kočka ji snědla.

„Kde je ta kočka?“

V lesy zaběhla.

„Kde jsou ty lesy?“

Na prach shořely.

„Kde je ten prach?“

Voda ho vzala.

„Kde je ta voda?“

Voly ji vypily.

„Kde jsou ty voly?“

Páni je snědli.

„Kde jsou ti páni?“

Na hřbitově zakopáni.

### Devatero vran.

Voře, voře Jan,

přiletělo k němu devět vran:

první praví: Dobře voře;

druhá praví: Nedobře voře;

třetí praví: Dobře voře;

čtvrtá praví: Nedobře voře;

pátá praví: Dobře voře;

šestá praví: Nedobře voře;

sedmá praví: Dobře voře;

vosmá praví: Nedobře voře;

devátá praví: Dobře voře Jan!

Z Bydžovska.

### Řípka.

Byla jednou jedna babka, a ta našila plný žejdlík řepového semena do jednoho dálku. Za čas vyrostla ze všeho toho semena jen jedna řípka, ale tak veliká, že jí ani babka, ani žádný jiný nemohl vytrhnout. I šla ta babka na potkáni prosit, aby ji pomohli vytrhnout tu řípku.

Šla a potkala jednero: „Jednero, pojď a pomoz mi vytrhnout řípku; až ji vytrhneme, hrnec ti ji dám.“

Jednero šlo,

chytilo se babky,

babka řípky:

trhaly, trhaly,

ale nic nemohly vytrhnout.

I šla babka a potkala dvojimo: „Dvojimo, pojď a pomoz mi vytrhnout řípku; až ji vytrhneme, hrnec ti jí dám.“

Dvojimo šlo,

chytilo se jednera,

jednero babky,

babka řípky:

trhaly, trhaly,

ale nic nemohly vytrhnout.

I šla babka a potkala trojimo: „Trojimo, pojď a pomoz mi vytrhnout řípku; až ji vytrhneme, hrnec ti ji dám.“

Trojimo šlo,

chytilo se dvojima,

dvojimo jednera,

jednero babky,

babka řípky: trhaly, trhaly,

ale nic nemohly vytrhnout.

A tak to bylo pořád: babka šla, potkala čtvero – patero – šestero, sedmero, osmero – devatero –

trhaly, trhaly,

ale nic nemohly vytrhnout.

Potom ještě šla a potkala desatero: „Desatero, pojď a pomoz mi vytrhnout řípku; až ji vytrhneme, hrnec ti jí dám.“

Desatero šlo,

chytilo se devatera,

devatero osmera,

osmero sedmera,

sedmero šestera,

šestero patera,

patero čtvera,

čtvero trojíma,

trojimo dvojíma,

dvojimo jednera,

jednero babky,

babka řípky:

trhaly, trhaly –

řípka se přetrhla,

babka se převrhla, a všickni se svalili v jednu hromadu.

Z Klatovska.

### O kohoutkovi a o slepičce.

Kohoutek a slepička vyšli si spolu do obory na oříšky. Kohoutek řekl: „Co kdo z nás najde, bude oběma na polovic.“ – „Tak dobře!\* odpověděla slepička; hrabala, hrabala a vyhrabala jadýrko, a upřímně se s kohoutkem o ně rozdělila. Potom vyhrabal kohoutek taky jádro, ale byl lakomý, chtěl je čerstvě sám pohltit, aby slepička nevěděla, a jádro mu uvázlo v krčku. „Běž honem, slepičko, přines vody, sic umru.“ Jak to řekl, převalil se na zemi, nožkama zhůru. Slepička běžela pro vodu ke studánce:

„Studánko dej vody

mému kohoutkovi:

leží tam v oboře,

má nožky nahoře –

bojím se, bojím, že umře.“

Studánka řekla: „Nedám ti vody, dokud mi nepřineseš od švadleny šátek.“

Slepička běžela ke švadleně:

„Švadlenko, dej šátek studánce

studánka dá vody

mému kouhoutkovi:

leží tam v oboře,

má nožky nahoře –

bojím se, bojím, že umře.“

Švadlena řekla: „Nedám ti šátku, dokud mi nepřineseš od ševce střevíčky.“

Slepička běžela k ševci:

„Mistře, dej střevíčky švadlence,

švadlena dá šátek studánce,

studánka dá vody mému kohoutkovi“ atd.

Švec řekl: „Nedám ti střevíček, dokud mi nepřineseš od svině štětin.“

Slepička běžela ke svini:

„Svinko, dej ševci štětiny,

švec dá střevíčky švadlence“ atd.

Svině řekla: „Nedám ti štětin, dokud mi nepřineseš od sladovníka mláta.“

Slepička běžela k sladovníkovi:

„Sladovniče, dej svini mláta,

svině dá ševci štětiny“ atd.

Sladovnik řekl: „Nedám ti mláta, dokud mi nepřineseš od krávy smetany.“

Slepička běžela ke krávě:

„Kravičko, dej sladovnikovi smetany,

sladovnik dá svini mlátau atd.

Kráva řekla: „Nedám ti smetany, dokud mi nepřineseš s louky travičky.“

Slepička běžela k louce:

„Louko, dej krávě travičky,

kráva dá sladovnikovi smetany“ atd.

Louka řekla: „Nedám ti travičky, dokud mi nevyprosiš s nebe rosičky.“

Slepička prosila:

„Nebe, nebíčko! dej louce rosičky,

louka dá krávě travičky,

kráva dá sladovnikovi smetany,

sladovnik dá svini mláta,

svině dá ševci štětiny,

švec dá střevíce švadlence,

švadlena dá šátek studánce,

studánka dá vody

mému kohoutkovi:

leží tam v oboře,

má nožky nahoře –

bojím se, bojím, že umře!“

Slitovalo se nebe nad kohoutkem a seslalo louce rosičku, louka dala travičku, kráva smetanu, sladovnik mláto, svině štětiny, švec střevíčky, švadlena šátek a studánka vody. Slepička jí nabrala do zobáčku, a jak mile ji kohoutkovi do krku vpustila, sklouzlo mu jadýrko dolů, kohoutek skočil na nožky, zatřepal křídlama a zakokrhal vesele: „Kykyryký!“– A potom už nikdy lakomý nebyl, a upřímně se dělil se slepičkou.

Z Berounska. Ostatní s nepatrnými varianty známo po celých Čechách.

</section>
