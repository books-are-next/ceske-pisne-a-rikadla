---
contentType: prose
---

## Selské hospodářství.

### 136.

### Šťastný sedláček.

(Nápěv 587.)

Sedláčkovi hodně je:

jak namlátí, tak věje;

žitečko platí

za čtyry zlaty,

pšenička je za dukát,

šočovička taky tak.

Z Budějovicka.

### 137.

### Veselý sedlák.

(Nápěv 761.)

Vždycky se ptajou,

komu to hrajou?

sedláčkovi!

nic se neptejte,

jen vy mu hřejte –

sedláčkovi!

sedlák musí vstát

řezanku řezat

koníčkovi.

Z Budějovicka. – Srov. str. 273, č. 751.

### 138.

### Buď vesel!

(Nápěv 56.)

Buď, sedláce, hodně vesel,

třebas ani zrna nesel:

on křivánek neseje,

přece zpívá vesele.

Buď, sedláče, buď veselý:

v komoře máš kádi zelí,

v lochu trochu bramborů,

dej si zahrát nahoru!

Z Klatovska.

Vždycky sedlák je veselý,

jen dokud má v kádi zelí,

v lochu taky erpetle,

může sedět na pekle.

Na šráku má bochník chleba

a pod ním co k tomu třeba;

může sobě směle vzít,

do smetany omočit.

Z Prachenska. – Srov. Suš. 608.

### 139.

### Zlaté časy.

(Nápěv 345.)

Můžeš si, sedláčku,

můžeš si zadupat,

když prodáš pšeničky

koreček za dukát!

Z Čáslavska.

### 140.

### Příčina veselosti.

(Nápěv 510.)

Rychtáři Klukovskej,

nic sobě nestejskej:

máš hodně obilí

a tlustý kobyly,

hodně si zavejskej!

Z Prachenska.

### 141.

### Sedlák furiant.

(Nápěv 588.)

Sedlák, sedlák, sedlák,

eště jednou sedlák,

sedlák, sedlák, sedlák

velkej je pán:

von má pás na břiše,

a na svým kožiše

tuli– tuli– tuli –

tu– tulipán.

Koukej, koukej, koukej,

jak je sedlák hloupej,

koukej, koukej, koukej,

jak je hloupej:

von jede na pole,

má hodinky dvoje;

koukej, koukej, koukej,

jak je hloupej!

Z Klatovska. – Tanec „Furiant“ nazvaný.

### 142.

### Sedlák šelma.

(Nápěv 587.)

Sedlák boží stvoření,

šelma vod narození:

před knězem kleká,

před pánem heká,

v hospodě se vopije,

chalupníky vybije.

Z Bydžovska. – Srov. Kol. II, 359.

### 143.

### Sedlák a chalupník.

(Nápěv 585.)

Sedlák je šelma velká,

zamazal chalupníka;

pak si zas pomyslil,

jak by ho vočistil:

vhodil ho do rybníka.

Z Bydžovska. – Srov. Čel. III, 51.

### 144.

### Slib.

(Nápěv 591.)

Sedlák z Prahy jede,

selku s sebou veze:

vona mu slibuje,

že prej mu daruje,

co na voze veze.

Z Budějovicka.

### 145.

### Sedlák.

(Nápěv 755.)

Vzal si sedlák

selku slepou,

klisnu hluchou,

kosu tupou;

seče trávu

za chalupou.

Tráva suchá,

selka slepá,

klisna hluchá,

kosa tupá:

sedlák seče

jen to lupá.

Z Prachenska. – Srov. Jič. Zpěv. 348.

### 146.

### Bodláčí peří.

Vletěl pták

na bodlák,

s bodláku na hrušku,

roztrh‘ tam podušku:

sedlák s selkou běží,

chtějí sbírat peří.

Z Prachenska.

### 147.

### Nedhalý sedlák.

Co děláš?

nevoráš,

ani nežneš:

co sedláčku, co děláš?

přijde na tě zima, mráz,

jak živ budeš?

„Nic nedbám,

jen když mám

žbánek v ruce:

když se hodně napiju,

neptám se, jak zasiju

v tomto roce!“

Z Plzeňska.

### 148.

### Špatný hospodář.

(Nápěv 721.)

Veze sedlák hnůj a hnůj a hnůj,

veze sedlák hnůj;

naložil ho dvě lopaty,

kdy je přijel mezí vraty:

„Huja, ploši, huja huja huj,

huja, ploši, huj!“

Veze sedlák hnůj a hnůj a hnůj,

veze sedlák hnůj;

nechce se mu dobře dařit,

že neumí hospodařit:

„Stůj, koníčku, stůj a stůj a stůj,

až já skydám hnůj.“

Z Klatovska.

### 149.

### Samý pes.

(Nápěv 177.)

My jsme sedláci

v naší vsi jako psi oškubaní:

kdyby byl rychtář pes,

kantor pes, šafář pes,

byla by psů, psů, psů

plničká ves!

Z Hradecka.

### 150.

### Hynoucí hospodářství.

(Nápěv 561.)

Prodal sedlák koně,

plakal tejden pro ně.

A pacholek voly,

že jim nemá vody.

A selka zas krávy,

že jim nemá trávy.

A děvečka kozy

pro velikou nouzi.

Z Plzeňska.

### 151.

### Nezvorané pole.

(Nápěv 475.)

Nezvorané pole! 

kdož tě vorat bude?

kolečka zlámaný,

provázky svázaný,

volčata jsou chudé.

Z Budějovicka.

### 152.

### Nevyorané pole.

(Nápěv 418.)

Čí je to pole

nevyorané?

Markovo.

Pudeme na ně,

vyoráme je

na drobno.

Z Budějovicka.

### 153.

### Neoraná líha.

(Nápěv 86, 654.)

Čí pak je to líha

nevoraná?

to je mého syna

Fabiána.

Proč jsi jí, můj synu,

nedovoral?

„Že se mně na poli

pluh polámal.“

Když se ti polámal,

dej ho spravit:

kterak se mám tebe,

synu, zbavit?

„Proč pak mne, tatíčku,

nerad máte,

že vy mne od sebe

posíláte?

Neposílejte mne,

já pudu sám:

vsednu na koníčka,

budu husar.“

Z Chrudimska.

### 154.

### Špatný sedlák.

(Nápěv 170.)

Jakej bude z tebe sedláček,

jakej bude z tebe sedlák,

když neumíš pluhem dělávat,

když neumíš pluhem dělat?

Z Budějovicka.

### 155.

### Neštěstí.

(Nápěv 589.)

Sedlák, sedlák, sedlák,

ještě jednou sedlák,

zlámal si ruchadlo,

čim pak bude vorat?

Z Berounska.

### 156.

### Nesnadné oráni.

(Nápěv 243.)

Kačena poká

přiletěla s vysoka,

zavolala na voráče,

aby voral z hlyboka.

Von vorá, co může

v tom zeleným příloze;

koníčky mu vyvstávají,

a von nikam nemůže.

Z Berounska.

### 157.

### Orba a žatva.

(Nápěv 37.)

Až já budu

nade dvorem,

pode dvorem

vorávat,

budou na mě

hezky holky

černovoky

volávat.

Až já budu

nade dvorem,

pode dvorem

žito žít,

budou na mě

hezky holky

černovoky

švitořit.

Z Chrudimska.

### 158.

### Oráni.

(Nápěv 704.)

Voral jsem měkkotu

vod plotu ke plotu:

přišlo ke mně hezké děvče

v strakatým fěrtochu.

Ještě bych byl voral,

kdybych byl vyvoral

hezké děvče modrovoké,

které bych miloval.

Z Táborska.

### 159.

### Měj se dobře!

(Nápěv 321.)

Koukej na sedláka,

jak von si huláká,

koukej na sedláka,

jak von voře:

von voře z hluboka:

holka modrovoká,

měj se dobře,

měj se dobře!

Z Hradecka.

### 160.

### Špatný výdělek.

(Nápěv 799.)

Najal jsem si roli

na tom panským poli:

dal jsem si ji zvorat

židovými voly.

Zasil jsem ji, zasil

krejcary, sedmáky:

vyrostly mi na ní

kopřivy, bodláky!

Z Táborska – Srov. Suš. 546.

### 161.

### Oračka.

(Nápěv 734.)

Voře má panenka

na stráni:

což jí ty koníčky

řejhtají!

hop, hop, šimlíčku!

pozveď nožičku,

já dám ti přibiti

podkovičku.

Z Budějovicka.

### 162.

### Oráč pacholek.

(Nápěv 438.)

Ach můj Bože!

co já zkosím:

celej tejden

za tím plouhem

tlapat musím.

Nevyspím se,

nenajím se:

celej tejden

za tím plouhem

uchodím se.

Vejdu-li kam

do hospody,

sedlák stojí

mezi dveřmi,

hrozí holí.

Pod, pacholče,

pod mně domu:

nepudeš-li,

jak já pošlu

pro patrolu.

Z Prachenska.

### 163.

### Koníčky.

(Nápěv 96.)

Čí to koníčky, čí to?

pošlapaly nám žito,

pošlapaly nám jary,

nebylo eště zraly.

Čí to koníčky, čí to?

pošlapaly nám žito;

pošlapaly nám ječmen,

z konce do konce všecken.

Z Táborska.

### 164.

### Koníčky s pentličkami.

(Nápěv 326.)

Čí jsou to koníčky lysy,

lysy,

co na nich pentličky visí,

visí?

koníčky jsou sedlákovo,

pentličky jsou pacholkovo.

Z Prachenska.

### 165.

### Koníček.

(Nápěv 678.)

Můj koníček vranej

pěkně skáče,

když mu nesu voves

na vopálce;

pěkně skáče,

pěkně řičí,

když mu nesu voves

na řídčici.

Z Budějovicka.

### 166.

### Koně.

(Nápěv 478.)

Já mám koně, pěkný koně,

pasou se mi na výhone:

mám koníčky, mám,

pasu si je sám.

Z Plzeňska. – Tanec řečený „Svrček“.

### 167.

### Lysé koně.

(Nápěv 180.)

Já mám koníčky,

lysy jsou, lysy jsou:

voni mě k mej milej

donesou.

Z Budějovicka.

### 168.

### Koně vranky.

(Nápěv 442.)

Já mám koně vranky,

mají zlaty canky,

podkovičky vocelovy,

hedbávny postranky.

Z Prachenska.

### 169.

### Bujné koně.

(Nápěv 479.)

Já mám koně, vraný koně,

to jsou koně mý:

když já jim dám vovsa,

voni skáčou hopsá!

já mám koně, vraný koně,

to jsou koně mý.

Já mám koně, vraný koně,

to jsou koně mý:

když já jim dám vobroku,

voni běži do skoku;

já mám koně, vraný koně,

to jsou koně mý.

Já mám koně, vraný koně,

to jsou koně mý:

když já jim dám jetele,

voni řičí vesele;

já mám koně, vraný koně,

to jsou koně mý.

Z Klatovska. – Tanec „Obrok“ nazvaný.

### 170.

### Valach a klisinka.

(Nápěv 477.)

Já mám valacha,

valacha lenocha,

von se pase:

až von se napase,

potom mě donese

k mej milej rozmilej

v krátkým čase.

Já mám klisinku,

vona má lysinku

pěknou bílou:

až já jí vovsa dám,

já si ji vosedlám,

vona mne ponese

za mou milou.

Z Prachenska. – Srov. Čel. II, 83.

### 171.

### Sedlákova dceruška.

(Nápěv 372.)

Máš, máš, máš, sedláčku!

čtyry koně vraný:

máš hezkou dcerušku,

máš hezkou dcerušku,

pudeme ti za ní.

Máš, máš, máš, sedláčku!

čtyry koně hřebce:

máš hezkou dcerušku,

máš hezkou dcerušku,

žádnýho nás nechce.

Máš, máš, máš, sedláčku!

čtyry koně lysy:

přece tvou dcerušku, 1)

přece tvou dcerušku

někomu dáš kdysi.

Z Prachenska.

1) přec tu tvou dcerušku

žádnej nedostane

než Jeniček z Lisi.

### 172.

### Řehtající koně.

(Nápěv 278.)

Když jsem já šel vod svý milý,

skřivánci už zpívali;

když jsem přišel do maštale,

koně vraný řehtaly.

Neřehtejte, koně vraný,

já vám kousek sena dám;

než to seno sežerete,

já si trošku podřímám.

Z Klatovska.

### 173.

### Synek zachovalý.

(Nápěv 281.)

Když jsem já ty koně pásal,

přišla na mě dřímota,

dřímo – dřímo – dřimotinka,

koně vešly do žita.

Přišel na mě šelma sedlák,

toho žita hospodář:

„Co ty, šelmo! co tu děláš,

že ty koně v žitě máš?“

A já nejsem žádnej šelma,

já jsem hodné matky syn:

kdyby mně to jinej řekl,

tomu bych se postavil!

Sedům let jsem u vás sloužil,

a nic jsem vám neztratil:

jen jedinkej zákolníček,

a ten jsem vám zaplatil.

Sedům let jsem u vás sloužil,

a nic jsem vám neukrad:

jen jedinkou homoličku,

a pro tu jsem s půdy spad.

Sedům let jsem u vás sloužil,

a nic jste mně nedali:

jen jedinkou košiliěku, ‚)

a tu jste mně zas vzali.

Já jsem synek zachovalej,

žádnej na mě nic neví:

jenom vaše Bětulinka,

a ta na mě nepoví.

Kdyby chtěla povědíti,

pověditi nemůže:

neb mě sama vodívala

do zahrádky na růže.

Z Hradecka. – Srov. Čel. I, 11; Kol. I, 325.

1) jen tu starou kamizolku,

a pro tu jste plakali.

Aneb:

jenom vaši Bětulinku,

a pro tu jste plakali.

### 174.

### Vždycky sám.

(Nápěv 470.)

A já sám, vždycky sám

svy koníčky vypucuju,

a já sám, vžycky sám

svy koníčky vyčesám;

svy koníčky vypucuje,

hezkou holku pomiluju:

a já sám, vždycky sám

svy koníčky vyčesám.

Z Prachenska.

### 175.

### Zpomínka.

(Nápěv 655)

Tenkrát mně bylo dobře,

když jsem koně pásávával,

tenkrát mně bylo dobře,

když jsem koně pás:

vraný koně pásávával,

hezky holky milovával;

tenkrát mně bylo dobře,

když jsem koně pás.

Z Prachenska.

### 176.

### Pasák.

(Nápěv 469.)

Když jsem já koníčky pásával,

když jsem já koníčky pás,

chodívaly za mnou děvčata

a já si z nich dělal špás.

Z Budějovicka.

### 177.

### Poctivost.

(Nápěv 211.)

Jak živ jsem žádnýmu

škodu neudělal,

jak živ jsem žádnýmu

voves nespas:

jen jednou pšenici

našemu myslivci,

a ten mě žaloval

na kancalář.

Z Hradecka.

### 178.

### Rozdílná čeleď.

(Nápěv 674.)

A ty pansky koně

mají hezky stroje:

mají pořádný pacholky,

dobře dbají o ně.

A ty pansky krávy

mají málo trávy,

mají lenivý děvečky,

nechtí chodit na ni.

Z Prachenska.

### 179.

### Starost o koně.

(Nápěv 11.)

Ty Janečkovy kobyly

nechtějí žráti obilí,

jen samou trávu

ze suchopáru –

kde se ji smutná naberu?

Pudu já na ni do peren,

roste tam tráva s jetelem,

lam na ni pudu,

trhat ji budu,

dám ji koníčkům do žlabu.

Z Prachenska.

### 180.

### Hnědá.

(Nápěv 772.)

Za naší 6todolou

hnědá se pase:

až se tam napase,

potáhne zase.

Z Budějovicka.

### 181.

### Nehoda.

(Nápěv 83.)

Když jsem jel do Prahy

pro hrách, pro hrách,

upad mně na cestě

valach, valach.

Kdybych mu byl dával

voves, voves,

byl by mne do Prahy 1)

dovez, dovez.

Z Hradecka.

1) moh´ jsem mít valáška

podnes, podnes.

### 182.

### Filípkův valach.

(Nápěv 664.)

Ti valaši Filípkovi,

voni se přes noci pásávali:

když jsou se pásali,

zimou se třásali,

ti valaši Filípkovi.

Ten nebožák starej valach

složil už svy kosti tam na drahách:

„Však jsem ho vyhnal ven,

když je byl bílej den –

bylo zrovna na štědrej den!“

Pan Fitipek z domu běží:

„Bodejž hr.. do toho - starej leží!

však jsem ho vyhnal ven

zrovna na štědrej den,

von jen přeci mrcha leží!“

Pane kmotře! vzkazuje vás

náš Tomeš Filípek pozdravovat:

byste nemeškali,

káru, rumpál vzali,

valáška mu pochovali.

Z Budějovicka.

Ti valaši ze vsi naší,

ti se cely noci pásávali;

voni se pásali,

zimou se třásali,

ti valaši ze vsi naší.

Z Táborska.

### 183.

### Zapomenutá oprať.

(Nápěv 203.)

Jel sedlák vorati,

zapomněl voprati.

Jdi, má milá, pro ni,

však dobře víš vo ní.

V maštali je v koutě,

visí na chomoutě.

„Já pro ni nepudu,

vím, že tvá nebudu.“

Jdi, má milá, přece,

mám koníčky v řece. 

Až já jich napojím,

já si tě namluvím.

Z Plzeňska. – Srov. Suš. 537. – Při této i při jiných písních, kteréž se po dudách zpívají a protož dudácké šlovou, výborně dud nápodobuji ve třech aneb ve čtyřech osobách. Jeden totiž zpívá píseň a ostatní k tomu jen hučí, a to tak: zpívá-li osoba první ku př. tónem g, hučí druhá tónem g, třetí tónem d, čtvrtá pak držet! může tón b. A jest-li že zpěvák, jakož obyčejně se stává, zpívá hlasem nosovým, a někdo z ostatních sem tam po verši nebo po sloze, jakoby hlavní píšťalu přefoukl: Jich! juch! zavřeští, k podobnosti dud a k obveselení přítomných nic více neschází.

### 184.

### Vozka bez oprati.

(Nápěv 202.)

Jel sedlák do mlejna,

nechal voprat doma:

sedláče, se vobrať,

vezmi s sebou voprať,

potom jeď do mlejna.

Sedlák pořád jede,

zpívá si vesele:

sotva se naděje, splaší se mu koně,

tu se mu zle děje.

Sedlák křičí: „Ouha!

je tu velká strouha.“

Skočí s vozu dolů,

chce chytit kobylu,

vona ho ´hodila.

Sedlák v strouze leží,

koně pořád běží:

„Co jsem smutnej dělal,

že jsem voprat nevzal!“

smutně se vohlíží.

Dobře, chlape, na tě,

proč nevzal vopratě!

po druhý se vobrat,

vezmi s sebou voprat,

nevysmejem se tě.

Z Budějovicka.

### 185.

### Dobrá rada.

(Nápěv 111.)

Formane, formane!

valach ti netáhne:

rozřezej klobouk,

udělej chomout,

potom ti potáhne.

Formane, formánku!

neber si ze zámku:

vem si radš ze vsi

děvčátko hezky,

než ňákou galánku.

Z Budějovicka.

### 186.

### Forman.

(Nápěv 153.)

Já jsem forman, to já dobře vím,

svému vozu dobře rozumím:

cibuláři jedete,

cibuličku vezete:

také-liž mě s sebou vemete?

Z Budějovicka.

### 187.

### Kočí.

(Nápěv 157.)

Já jsem kočí z Prahy,

mám koníčky vraný,

koně vranaly,

podkovy zlaty.

Já jsem kočí z Vídně,

mám koníčky šimle,

koníčky lysy,

hezky se nosí.

Z Táborska.

### 188.

### Chlapík z Vídně.

(Nápěv 158.)

Já jsem chlapík z Vídně, 

já mám koně šimle,

mám koníčky šimlovaty,

dám si na ně kšíry zlaty.

Až pojedu vorat,

budu na tě volat:

pojď, má milá, pojď pohonit,

nechtějí mně koně chodit.

Z Prachenska a z Budějovicka.

### 189.

### Brodění.

(Nápěv 431.)

Náš Jirka když brodil,

valach bo uhodil,

uho – uho – uho – uho –

uho – uho – uhodil.

Z Prachenska.

### 190.

### Řezanka.

(Nápěv 499.)

Sloužil jsem u sedláka,

sedlák je šelma ňáká:

ráno časně vstane,

běží do maštale,

dá se hned do pacholka,

že je velká řezanka.

„Řezanka jako palec:

pacholče, ty’s nedbalec!“

Pacholek vyskočí,

kloboučkem zatočí:

Řezanka jako kroupy,

sedláče, ty jsi hloupý!

Sedláče, vždyť nejsi pán:

řezej si řezanku sám!

já se budu dívat,

jak ti bude lítat

řezanka od stolice:

já půjdu k své panence.

Z Klatovska.

### 191.

### Výpověď.

(Nápěv 499.)

Když jsi ty, sedláčku, pán,

řezej si řezanku sám:

řezej si drobounkou,

já půjdu za holkou;

řezej si drobouninkou,

já půjdu za hubinkou.

Má zlatá Andulinko!

pojďme ven, je tu horko:

až se vychladíme,

něco si povíme;

dáme si po hubičce,

půjdem zas do světnice.

Z Hradecka.

### 192.

### Farská služba.

(Nápěv 499.)

Sloužil jsem na faře rok,

měl jsem tam slabej vobrok:

sloužil jsem na faře

u pana faráře;

nemoh´ jsem kobylou hnout,

musel jsem na ni sednout.

Z Hradecka.

### 193.

### Výpověď služby.

(Nápěv 556.)

Záplat mi, sedláče, službu mou,

já sloužit nebudu:

já sobě holku namluvil,

já se ženit budu.

Z Táborska.

### 194.

### Jindy a nyní.

(Nápěv 488.)

Když jsem byl malý,

byl jsem chovaný

jako jablíčko

pěkný červeny.

Nynčko jsem výrost,

jsem velký dosti:

jsem postavený

v samý žalosti.

Z Klatovska.

### 195.

### Rozdílná služba.

(Nápěv 305.)

Když jsem sloužil u majora,

vozíval jsem pány:

nýčko dali mě do dvora,

musím pásat krávy.

Z Budějovicka.

### 196.

### Špatná služba.

(Nápěv 874.)

Na Lhoteckém panství

chleba nemají;

kdo tam pude sloužit,

ten se nenají.

Na poledne málo,

a k večeři nic:

bude-li tak dlouho,

pudu odtud pryč.

Z Bydžovska.

### 197.

### Kdy vstávati?

(Nápěv 298.)

Když začne skřivánek

povrzávat,

nechce se z postele

ráno vstávat.

Zavrzá ponejprv,

probudím se;

zavrzá podruhy,

obrátím se.

Zavrzá po třetí,

je den bílý:

tenkrát už musím vstát,

lidi milí!

Z Prachenska.

### 198.

### Lenoch.

(Nápěv 576.)

Kopali, vorali,

já ještě ležel:

zpívali, vejskali,

já taky běžel.

Kopejte, vorejte,

já už nemůžu:

zpívejte, vejskejte,

já vám pomůžu.

Z Hradecka - Srov. Suš. 677; Kol. I, 287; D. Luž. 103.

 (Nápěv 374.)

Naši už mlátili,

já eště ležel;

voni šli k snídaní,

já taky běžel.

„Proč běžíš k snídaní,

vždyť jsi nemlátil?“

Když už jsem na cestě,

už se nevrátím!

Z Bydžovska.

### 199.

### Típalova louka.

(Nápěv 94.)

Čí je to louka

tam u rybníka?

Típalova.

Hola, bola, hola!

Típal není doma:

pudeme na ní,

posečeme ji

až do hola.

Z Budějovicka. – Srov. Suš. 520.

### 200.

### Sekáč.

(Nápěv 586.)

Sedlák na louce seče,

kosa mu řezat nechce;

von se vždy vohlídá,

vočí k nebi zdvíhá,

vysoko-li je slunce.

Když bylo po polednách,

vzal kosu na ramena:

přiběhnul-tě domu,

vyplísnil svou ženu,

že nestrojí voběda.

Z Budějovicka.

(Nápěv 585.)

Sedlák na louce seče,

kosa mu brati nechce;

von se smutně dívá,

voči k nebi zdvíhá,

vysoko-li je slunce.

Slunce jde na poledne:

pojď, holka, vyprovoď mne!

vyprovoď mne přes les,

a já tebe přes ves,

a tam se rozejdeme.

Z Táborska.

### 201.

### Jetelíček.

(Nápěv 217.)

Jetelíčku náš!

péknon vůni máš:

na tom našem poli

všecko se to trolí,

ty se zelenáš.

Z Prachenska.

### 202.

### Tráva peřina.

(Nápěv 578.)

Travička zelená,

ta je moje potěšení;

travička zelená,

ta je moje peřina:

jak se z jara počne pučit,

nechci já se doma mučit:

travička zelená,

ta je moje peřina.

Travička zelená,

ta je moje poležení;

travička zelená,

ta je moje peřina:

když si smyslím, na ni sednu,

když si smyslím, na ni lehnu:

travička zelená,

ta je moje peřina.

Z Prachenska. – Srov. Čel. I, 225.

### 203.

### Stálá travička.

(Nápěv 759.)

Na našem sádečku

při dolině

nikdy tam travička

nevyhyne,

nevyhyne a

nevyhoří:

proto že mládenci

po ni chodí.

Z Budějovicka.

### 204.

### Louka.

(Nápěv 181.)

Já mám louku při dolině,

na ní tráva nevyhyne,

nevyhyne, hup, hup, hup!

nevyhyne, hup hup, hup hup!

Z Budějovicka.

### 205.

### Chůze na trávu.

(Nápěv 59, 339)

Kýž vy mně, děvčátka,

povíte,

kam na tu travičku

chodíte?

„Chodíme my na ni

do březí:

je tam dost tra vičky,

až leží.“

Z Budějovicka. – Srov. str. 155, č. 264.

### 206.

### Tajnosti.

(Nápěv 339.)

Zdali nám, panenky, povíte,

kam na travičku chodíte?

„My dobře víme,

a nepovíme,

kam na travičku chodíme.

Chodíme na ni do peren,

roste tam travička s jetelem:

my dobře víme,

a nepovíme,

kam na travičku chodíme.“

„Zdali nám, mládenci, povíte,

kde svy koníčky brodíte?“

My dobře víme,

a nepovíme,

kde svy koníčky brodíme.

Brodíme my je v Dunaji,

jenom jim ouška koukají:

my dobře víme,

a nepovíme,

kde svy koníčky brodíme.

Z Prachenska. – Srov. str. 416, č. 279.

### 207. 

### Zápověď.

(Nápěv 796.)

Všecky, všecky

Kláštersky panenky,

všecky, všecky

Kláštersky panny!

chodíte na trávu

velebnýmu pánu:

hleďte, hleďte,

to nedělejte!

Z Budějovicka

Hezky, hezky

děvčátka česky!

požaly jste trávu

velebnýmu pánu:

hlejte, hlejte,

to nedělejte;

kdyby na vás přišel,

nadal by vám příšer:

hlejte, hlejte,

to nedělejte!

Z Táborska.

### 208.

### Příprava k setí.

(Nápěv 63.)

Co dělá má panenka o vánoci,

co dělá má panenka v lítě?

vybírá koukolíček ve pšenici,

vybírá koukolíček v žitě.

Z Prachenska.

### 209.

### Jděte spat.

(Nápěv 360.)

Děvčátka, jděte spat,

musíte ráno vstát:

jak pastýř zatroubí,

musíte na houby.

Z Klatovska.

### 210.

### Vzácné dělnice.

(Nápěv 418.)

Ty Rybouc dcery

sekají zelí

pod hájem:

připravte koně,

pojedem pro ně

s kočárem!

Z Prachenska.

### 211.

### Napomenutí.

(Nápěv 584.)

Metla holka ve světnici,

metla holka síň;

našla knoflík pod lavicí,

těšila se s ním.

Selka když to uhlídala:

„Hej, děvečko, hej!

co ty najdeš ve světnici,

jen ty to sem dej!“

Z Prachenska. – Srov. Krol. I, 578.

### 212.

### Dobré hospodyně.

(Nápěv 56.)

Ty Leskouce jsou v dolině,

jsou tam dobry hospodyně:

prodávají pšeničku,

pijou dobrou rosoličku.

Z Prachenska.

### 213.

### Budoucí selka.

(Nápěv 442.)

Až já budu velká,

bude ze mne selka:

přijďte k nám,

já vám dám

hodnej ucháč mlíka.

Z Hradecka.

### 214.

### Největší potěšení.

(Nápěv 276.)

Není větší potěšení,

jako kráva v chlívě:

ráno si ji podojíme,

večír mlíko sníme.

Z Plzeňska.

(Nápěv 695.)

Není lepší kratochvíle,

jako když je kráva v chlívě:

ráno mlíko nadojíme,

večír je zas všecko sníme.

Z Klatovska.

### 215.

### Koza.

Viděli jste kozu mou,

kozu mou bílou?

koza má bílá

samej lůj byla,

samej lůj, samej špik,

samy sádlo.

Z Prachenska.

### 216.

### Marné hledaní.

(Nápěv 614.)

Kde pak štěstí hledáte,

když ho sami nemáte?

máte jednu kozu,

vážete ji k vozu,

čtyři na ni čekáte.

Z Čáslavska.

### 217.

### Husy.

(Nápěv 227.)

Káčo, Káčo Kulichova!

máš-li, máš-li husy doma?

husy jsou na dvoře,

Káča je v komoře,

krájí, krájí husám chleba.

Z Jičínska.

### 218.

### Husy.

(Nápěv 224.)

Káče, Kačenko!

kde jsou naše husy?

„Naše husy nejsou doma,

přišla na ně velká voda,

vony se tam točí.“

Z Klatovska.

### 219.

### Husy v jaří.

(Nápěv 744.)

Za tou naší stodoličkou,

za tou naší stodolou

sil tam sedlák jaré žito,

husy mu ho seberou.

Jdi, má milá, jdi na ně,

jdi, má milá, zažeň je:

počkej, huso chocholatá,

budeš bita ode mne!

Z Berounska.

### 220.

### Zkažená síje.

(Nápěv 793.)

Sil jsem hrách na horách,

na dolině směsku:

přišli na ni dva jeleni,

snědli mně ji všecku..

Z Berounska.

### 221.

### Hrách a čočka.

(Nápěv 445.)

Na horách sejou hrách,

na dolině čočku:

přijď si k nám, já ti dám

do hrníčka trošku;

do hr– do hr– do hrníčka,

že’s bejvala má holčička,

do hr– do hr– do hrnka,

že’s byla má panenka.

Z Hradecka.

### 222.

### Ovčáci.

(Nápěv 492.)

Ovčáci!

vy jste psi:

vy jste naši vičku,

naši šočovičku

vypásli.

„Sám ty lžeš

jako pes:

nebyla to víčka,

ani šočovička,

byl oves!“

Z Hradecka. – Srov. Kol. I, S29.

### 223.

### Ovčáček.

(Nápěv 504.)

Pase ovčáček

v zeleném háječku,

pase ovčačka

v černém lese:

žeň ke mně, má milá,

panenko rozmilá!

ať potěšíme

svoje srdce.

Z Prachenska.

### 224.

### Ovčačka.

(Nápěv 506.)

Pásla ovčičky

v zeleném háječku;

pásla ovčičky

v černém lese:

já zahoukal: Hale halihou!

a má milá zase: Hela helilou!

hej, tam pod hájem

sešli jsme se.

Z Prachenska.

(Nápěv 505.)

Pásla ovčičky

v zeleném háječku,

pásla ovčičky

v černém lese;

já dycky: dupy dupy dup!

ona zas: cupy cupy cup!

houfem, ovčičky, 1)

seberte se!

Z Klatovska. – Tanec „Dupák“; při slovech „dupy dupy dup! cupy cupy cup! u dupají.

1) kam tě pan páter

za mnou nese!

### 225.

### Pasačka.

(Nápěv 484.)

Pásla ovce,

padla s kopce,

padla do rokle široký;

pásla berany,

padla do jámy,

padla do jámy hluboký.

Z Táborska.

### 226.

### Ovčáci.

(Nápěv 288.)

Tam hle je háječek,

tam hle je roven;

pasou tam ovčáci,

mají tam oheň,

na ohni kotel,

na kotli ovci:

kůži už prodali

židovi do vsi.

Z Prachenska.

### 227.

### Pasáci.

(Nápěv 180.)

Slunéčko zachází

za hory: pasáci pečou

brambory.

Sluníčko zachází

za kostel: pasáci lezou

na postel.

Z Táborska.

### 228.

### Ovčáka ráda.

(Nápěv 541.)

Na louce chodila,

tři věnečky vila:

jeden sobě, druhej tobě,

třetí zavěsila.

Zavěsila je ho

na zelenou chvojku:

nedávejte mne, matičko,

chudýmu pacholku!

„Chudýmu tě nedám,

bohatej tě nechce.“

Já bych ráda takovýho,

kerej pásá ovce.

Kerej ovce pásá,

ten má hodně másla,

hodně másla,

hodně sýra:

s tím bych ráda pásla.

Z Klatovska. – Srov. Suš. 758; Vójc. II, 243; Ol. 450.

### 229.

### Žadost jara.

(Nápěv 789.)

Při vánoci dlouhé noci,

dlouho mužem spát;

není slyšet vlaštoviček,

jen vítr foukat:

zafoukej, větříčku, s Dunaje,

ať ta zima brzy roztaje,

ať se můžou zas ovečky

na občině pást.

Z Berounska.

### 230.

### Slouha.

(Nápěv 714.)

Váša slouha ten má troubu,

von si na ni troubívá;

u rychtářů maj‘ Andulku,

von tam za ní chodívá.

„Pojd, Andulko, pojď se mnou,

vem si sukni zelenou:

poženeme pod háječek

na tu louku ssečenou.“

Z Boleslavska.

### 231.

### Slouha.

(Nápěv 56.)

Škoda, holka, škoda tebe,

že se s tebou slouha vede;

škoda, holka, škoda tě,

že tu s tebou slouha jde.

Z Prachenska.

### 232.

### Dvé zrzavých.

(Nápěv 96.)

Zrzavá pase voly;

zrzavěj na ni s holí:

Zrzavá! požeň domů,

„Zrzavěj! nepoženu.“

Z Táborska.

### 233.

### Žabka.

(Nápěv 25.)

Andulka konopě

močila,

žabka jí do kapsy

skočila;

na druhej den

močila len,

žabka jí z kapsičky

skočila ven.

Z Prachenska. – Srov. Čel. II, 19; Suš. 680.

### 234.

### Robota.

(Nápěv 800.)

Jaká bude robota

v tom Sedleckým zámku?

budou sázet děvčata 1)

voňavou marjánku.

Jedna bude vokopávat,

druhá bude sázet:

přijďte se lam podívat,

kterak bude vzcházet

Z Prachenska.

1) sejdou se tam děvčata

rozsívat marjánku.

(Nápěv 156.)

Zejtra bude robota

v Horaždovským zámku:

pan derektor poroučel

rozsívat marjánku.

Holky budou rozsívat,

chlapci budou sázet:

půjdeme se podívat,

jak jim bude vzcházet.

Jenom jedna nevzešla,

a to na znamení:

panna, co ji sázela,

že poctivá není.

Z Prachenska.

### 235.

### Robota každodenní.

(Nápěv 597.)

Sluníčko za hory

zachází:

pusťte nás z roboty,

rychtáři!

pusťte nás,

ach prosím vás:

však my vám přijdeme

zejtra zas.

Z Budějovicka.

### 236.

### Robota.

(Nápěv 11.)

Slunce za hory zachází:

pusť nás z roboty, rychtáři!

vůkol se blýská,

mně se tu stýská –

k mej milej cesta neblízká.

Z Prachenska.

### 237.

### Robota.

(Nápěv 423.)

Pěkně prosím, pane správce,

odpusťte mi robotu:

však já vám ji vynahradím,

dá-li pán Bůh v sobotu.

Z Klatovska.

### 238.

### Selská modlitba.

(Nápěv 42.)

Ti sedláci nbozí,

což oni se navozí

kamene

křemene:

bodejž pány čert veme!

Ten purkrabí panikář,

sám nejvétší pletichář.

bije nás

jako ras:

zasloužil by sám provaz!

A ten šelma nešťastný,

ten šmathavý poklasný,

pro ten klas

stíhá nás:

zasloužil by sám provaz!

Šafář, taškář vybraný,

od biřice vypraný,

sám co vzal

a prodal,

nám sedlákům vinu dal!

Pane Bože veliký!

smiluj se nad rolníky:

přijmi je

do nebe – a pány ať čert veme!

Z Berounska.

### 239.

### Hodný zprávčí.

(Nápěv 720)

Lužanskej pan správčí

hodnej pán:

on trestá svy lidi,

jak chce sám;

trestá je, vede je

k dobrýmu:

aby se líbili

každýmu.

Z Klatovska.

### 240.

### Karabáčník.

(Nápěv 342.)

Kluci selsky

sakramensky!

nechcete poslouchat pány –

nejlepší na vojnu s vámi!

Z Bydžovska.

### 241.

### Hezká děvečka.

(Nápěv 551.)

Přes hráz, přes hráz,

přes votavičku,

honil šafář

panskou děvečku;

vona se mu smála,

hezká se mu zdála:

„Pojď dál, pojď dál!

dám ti hubičku!“

Z Klatovska. – Srov. str. 395, 8. 67.

### 242.

### Strakatý šátek.

(Nápěv 670.)

Pane šafáři!

vo půl zlatýho,

že má šafářka

něco novýho.

Vo půl zlatýho,

vo celej zlatej:

že má šafářka

šátek strakatej.

Z Prachenska.

### 243.

### Šafář.

(Nápěv 499.)

Šafářko, kde je šafář,

aby ty koně napás?

On sedí za kamny,

má hrnec smetany;

šafářko, vemte mu jí,

dejte jí do komory.

Z Kouřimska.

(Nápěv 586.)

Šafářko, kde je šafář?

já bych rád koně napás.

„Šafář je za kamny,

má hrnec smetany,

pekýlcem kouká na nás.“

Z Prachenska.

### 244.

### Statná šafářka.

(Nápěv 558.)

Proč pak se ptáš,

kde je šafář?

přijde-li šafářka,

ona ti vypráská

jako šafář,

jako šafář!

Z Budějovicka.

### 245.

### Vyhrůžka.

(Nápěv 212.)

Jest-li mně, šafáři,

dceru nedáš,

já na tebe povím,

kerak děláš:

vylezeš na sejpku,

nabereš si;

dovezeš do mlejna,

semeleš si.

Z Prachenska.

### 246.

### Výstraha.

(Nápěv 405.)

Na panským mlatě

jsou dlouhý latě:

nechoď tam, holka,

upadnou na tě.

Z Táborska.

### 247.

### Dvorská služba.

(Nápěv 561.)

Proč pláčeš, má milá,

Andulko rozmilá? –

Jak nemám plakati,

sobě naříkati?

Mám do služby jíti,

ve dvoře sloužili.

Ve dvoře služba zlá,

šafářka nedobrá.

Hrách nedovařený,

nemastný, neslaný.

Kaše z mouky studily –

což mé srdce truchlí!

Maso nikdá není,

krom o posvícení!

Polívka z česneku,

práce bez oddechu.

Šafář chodí s holí,

honí nás po poli.

Z Táborska.
