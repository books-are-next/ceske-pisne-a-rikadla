---
contentType: poetry
---

<section>

# Písně o stavích, živnostech a jiných stránkách života občanského.

### 1.

### Kvardyán.

Přišel je k nim jeden pán,

říkají mu kvardyán,

má paruku ze psích chlupů,

bázi se mu sem a tam:

to je pán, to je pán,

to je pravej kvardyán.

Co vám povím ještě víc:

vyplil on se na střevíc,

ze střevíce zas na ruku,

namazal si svou paruku:

to je pán. to je pán,

to je pravej kvardyán.

Pocházíť on z Kosmonos,

na křivo má trochu nos;

tabák šňupe, jen to lupe,

nestačí mu na den let:

to je pán, to je pán,

to je pravej kvardyán.

Z Hradecka. – Nechť písní touto nikdo se nepohoršuje; jestfť to památka s časů hnusných paruk, vysvědčujíc, v jakém opovržení lidu prostého ta nečistá móda bývala, kteréž místem ani vyšší duchovenstvo neodolalo.

Hej, bej, povím vám:

na Vraclavi Zejda pán, 

má paruku s třema copy,

hází nima sem a tam.

Hej, hej, eště víc: 1)

naplil sobě na střevíc;

ze střevíce na ruku,

namazal si paruku.

Z Vys. Mýta.

1) Naplil on si na ruku,

namazal si paruku,

namazal, pomazal,

až ji celou zamazal.

### 2.

### Kapucín.

(Nápěv 677.)

Náš starej kapucín

má dlouhý fousy:

Vávra je pucuje,

nůž na ně brousí.

Z Berounska.

### 3.

### Františkán.

(Nápěv 156.)

Já jsem páter Františkán, 

nemám nic jiného,

než ten pár pantoflíček

z dřeva lipového.

Růženeček za pasem

a breviář nosím:

za nevěrné děvčátka

pána Boha prosím.

„Když jsi páter Františkán,

říkej: Pater noster;

nech děvčátek s pokojem,

spravuj si svůj kostel.“

Z Berounska.

### 4.

### Frater.

(Nápěv 338)

Kýž je možná přijít k okýnečku,

podívat se na mou Babrličku:

Babrličko, Babrle!

pojď a potěš srdce mé.

„Proč pak bych já srdce tvé těšila,

kdyť já nejsem žádná tvoje milá:

ty s pannama nic nemáš,

ty se modlíš breviáš!“

Z Klatovska.

### 5.

### Kaplan.

(Nápěv 452, 714.)

Jak živa jsem neviděla

takovýho kaplana,

aby on se potuloval

za děvčaty do rána.

Přišel na něj pan farář: 1)

Hej, kaplane! co děláš?

„Kyrie elejson, Kriste elejson –

já se modlím breviáš.“

Z Klatovska.

1) Hej, kaplane, co děláš,

že s děvčaty zahráváš?

### 6.

### Zeman.

(Nápěv 164.)

Já jsem zeman,

chleba nemám:

jenom kobyličku

vedu na uličku,

tam ji prodám.

Koupím za ni

hezkou paní:

ona bude sedět,

pěkně na mě hledět

a já na ni.

Z Berounska. – Srov. Suš. 678.

### 7.

### Primas.

(Nápěv 281.)

Jedna koza mlsná byla,

šla na panské na trávu;

neštěstí se nenadála,

primas rozbil jí hlavu.

„Adie, pane primase!

já se s vámi teď loučím,

a vám mou chlupatou kůži

na paruku poroučím.

Paruku-li nenosíte,

můžete si ji schovat:

můžete si svy podagra

do ní zaobalovat!“

Z Berounska.

### 8.

### Primasova paruka.

(Nápěv 668.)

Ti Mrákotští páni

když na bukvice šli,

ztratili paruku,

více jí nenašli.

Když pak domů přišli,

do rady se sešli,

a tam se radili,

kdeby ji zas našli.

Paruka je v lese,

všecka rozškubána,

leží tam pod bukem,

jako chcíplá vrána.

Namířil myslivec,

myslil že je sova:

a ona paruka

z rady primasova!

Řásenskej myslivec

ten je jejich zprávčí,

a on nejlepší ví,

co Mrákotské tlačí:

ach tlačí je, tlačí,

že nemají plášti,

že je roztrhali

na bukvicích v chrastí.

Z Chrudimska.

### 9.

### Hajdaláci.

(Nápěv 276, 468.)

A ti kluci Hajdaláci l)

koupili si basu:

nevěděli kam ji dáti,

šli s ní ku primasu.

A ta basa u primasa

za kamnama stála:

když primaska zatopila,

basa sama hrála.

Z Hradecka.

1) Šly muziky do Lazu,

nesly s sebou basu;

neměly jí kde nechat,

jenom u primasů atd.

Z Prachenska.

### 10.

### Student.

(Nápěv 789.)

Můj otec milý,

starý šepý,

učit mě dal;

dal mě učiti,

študýrovati,

bych něco znal:

a já místo študýrování

pustil jsem se do milování;

místo kroniky

vzal jsem do ruky

děvče švárný.

Z Hradecka.

### 11.

### Písař.

(Nápěv 507.)

Písař umí pěkně psáti

a dobře počítati:

on píše nuly

jen sobě k vůli,

když jemu cifra platí.

Z Prachenska. – Nápěv pisně této jest jen nepatrný variant nápěvu svrchu poznamenaného: první notu prvního taktu rozveď v 8y, a takt 6ý uprav jako 5ý a 1f.

### 12.

### Profous.

(Nápěv 468.)

Když jsem šel do Prahy

pro jelita,

potkal jsem na cestě

tajtrlíka.

To nebyl tajtrlík,

byl to profous:

kdybych byl neutek,

byl by mě kous.

Z Berounska.

### 13.

### Řemeslníci.

(Nápěv 542.)

Řemesníci bodní jsou,

jako páni se nesou;

chodějí za nimi holky,

nosejí jim buchty, dolky,

a když jim je přinesou –

ještě někdy bity jsou.

Z Kouřimska.

### 14.

### Řemeslník a sedlák.

(Nápěv 56.)

Naše máma vždycky říká:

Neber sobě řemesníka,

nemá čím dříví vozit,

musíš je v nůši nosit.

Sedlák má tři čtyry koně,

zapřáhne a jede pro ně:

ty budeš hospodyně

z komory do kuchyně.

A já přec sedláka nechci,

nechť si vemu dřiví,

kde chci: řemesník má peníze,

on si je koupit může.

Z Prachenska

### 15.

### Bednář.

(Nápěv 793.)

Co mně dáš? jsem bednář,

pobiju ti dížku,

kbelíček, škopíček –

dáš-li po voříšku.

Z Prachenska.

### 16.

### Bednář.

(Nápěv 19.)

A já pořád, kdo to je,

že nám nedá pokoje?

a já pořád, kdo to tluče,

a on bednář na obruče:

a já pořád, kdo to je,

že nám nedá pokoje.

Z Bydžovska.

### 17.

### Cibuláři.

(Nápěv 124.)

Cibuláři jedou,

cibuličku vezou,

cibu– cibu– cibu –

cibuličku,

budou ji prodávat

po trojníčku.

Cibulička sladká,

má panenka hladká,

cibu– cibu– cibu –

cibulička,

nakrájíme si jí

do hrníčka.

Z Chrudimska.

### 18.

### Cibuláři.

(Nápěv 124.)

Hop hej!

cibuláři, cibuláři jedou,

hop hej!

cibuličku, cibuličku vezou:

cibulička sladká,

má panenka hladká;

hop hej!

cibuláři, cibuláři jedou.

Z Prachenska.

### 19.

### Hadrník.

(Nápěv 920.)

Hadry jsem vozivsl, 

hadry jsem vez:

zlámal jsem kolečko,

má zlatá Ančičko!

musil jsem nést, nést, nést, nést,

musil jsem nést.

Z Klatovska.

### 20.

### Hadrník a hadrnice.

(Nápěv 416.)

Za vraty, za vraty,

za vrátnicí porazil hadrnik

hadrnici. „Když jsi mě porazil,

pomoz mně vstát,

pomoz mně ty hsdry

do nůše dát.“

Z Klatovska.

### 21.

### Hajný šelma.

(Nápěv 624.)

Šelmo hajnej, hajnej, hajnej,

šelmo hajnej, hajnej:

kdybys byl neprosil

kuřátka nenosil,

však bys nebyl hajnej!

Z Budějovicka.

### 22.

### Otcovské naučení.

(Nápěv 149, 150, 647.)

Syn.

Já do lesa nepojedu,

já do lesa nepudu:

kdyby na mě hajnej přišel,

on by mně vzal sekyru.

Sekyřička za dva zlaty

a topůrko za toral:

kdyby na mě hajnej přišel,

on by mi to všecko vzal.

Otec

Ty do lesa přec pojedeš,

ty do lesa přec pudeš:

jest-li na tě hajnej přijde,

nic se ho bát nebudeš.

Naší obci patří ten les:

což jsem já v ní ňákej pes?

jest-li krůvek ty odneseš:

hajnej na sta stěn odvez.

Z Hradecka. – Místo posledních dvou sloh zpívá se jinde tato jedna:

Než bych já to dal hajnýmu,

dám to radši myslivci:

myslivec má hezkou dceru,

a hajnej má opici.

Z Berounska.

### 23.

### Hajný šelma tajný.

(Nápěv 590.)

Sedlák seká v lese,

hajnýho vlk nese:

„Počkej ty, sedlák,

musíš dát sedmák!

Dej mně drobet zelí,

dám ti dřevo cely;

dej mně drobet hub,

dám ti celej dub.“

Hajnej, hajnej, hajnej, 1)

to je šelma tajnej:

on prodal doubek

za solnej soudek.

Z Klatovska.

1) Hajnej, hajnej, hajnej,

to je šelma tajnej:

on prodal smrčku,

hned ji měl v krčku.

### 24.

### Hajný nebožtík.

(Nápěv 647.)

Hajnej už je nebožtíkem,

hajnej už je nebožtík:

dej mu pán Bůh ječnou slámu,

a ovesnou za žebřík. 1)

Z Budějovicka. – Srov. str. 366 pís. 48.

1) ať si umřel nebo chcíp.

### 25.

### Havíři.

(Nápěv 342.)

Vy havrani umazaní!

kdo by k vám šel do díla?

ve dne v noci pracujete,

máte těžký klapa.

Ta neděle, krátká chvíle,

tu se dobře vám daří,

tu se pěkně vystrojíte,

chodíte jak písaři.

S pannama se vodíte,

po hospodách chodíte:

a když přijde pondělíčko,

zas do díry musíte.

Z Berounska.

### 26.

### Hokynař.

(Nápěv 701.)

Šel jsem a měl jsem

mošnu novičkou,

šel jsem a měl jsem

vajec plničkou:

husaři mě potkali,

vajíčka mi vybrali;

šel jsem a měl jsem

mošnu prázdničkou.

Z Prachenska.

### 27.

### Karbaník.

(Nápěv 619.)

Šel jest franta mezi franty,

prodal kabát, koupil karty.

„Lepší karty nežli kabát:

v karty můžeme si zahrát.“

Z Chrudimska.

### 28.

### Šňupeček.

(Nápěv 319)

Nehněvej se, roztomilej!

jenom nám všem tabáčku dej;

za tuto písničku

vytáhni pyksličku,

nám všem zavdej– dej– dej,

nám kolem zavdej!

Z Bydžovska. – Srov. Jič. Zpěv. str. 383. Zpívá se při hře v šest a dvacet šňupákovi tak dlouho, dokud nedá všem po šňupečku.

### 29.

### Kolomazník.

(Nápěv 670.)

Jede Kudrna, 1)

jede do Brna,

veze kolomaz,

kolo mu vrzá.

Pane Kudrno!

namaž si kolo,

ať ti ne vrzá

přes cely Brno.

Z Klatovska. – Srov. Suš. 701.

1) Jede Kudrna

vokolo Brna,

nemaže kola,

vono mu vrzá.

Počkej Kudrno atd.

Z Táborska.

### 30.

### Kominík.

(Nápěv 628.)

Škaredej kominík 

chtěl on se oženit:

nechtěla ho panna žádná,

že je černej jako vrána,

musel si vdovu vzít.

Z Táborska.

### 31.

### Kominík.

(Nápěv 164.)

Já jsem chasník

kominický:

na to ty nic nedbej,

že jsem celej černej,

děvče hezky.

Snad mne nechceš

pro ten můj pleš?

já svlíknu hazuku,

vezmu si paruku:

přec má budeš!

Z Hradecka.

### 32.

### Komín.

(Nápěv 317.)

Komínku, komínku,

komínku můj!

za to já tě prosím,

jen trošku stoj.

Kdybych tě, komínku,

byl nedržel,

dávno bys, komínku,

v pisku ležel. –

Co jste zedníci

vy řemesníci!

pod rukou jste pracovali,

peníze jste napřed brali:

to mám na vás zisku,

komín leží v písku! –

Komín sem, komín tam,

však já jinej udělám:

přidám hrstku popele,

komín bude zas cele:

komín sem, komín tam,

však já jinej udělám!

Z Prachenska.

(Nápěv 316.)

Kominíčku můj, můj, můj!

jen mi v slibu stůj:

vždycky jsem to slýchávala,

že ta láska není stálá;

kominíčku můj, můj, můj!

jen mi v slibu stůj.

„Řeči sem, řeči tam,

já tě, holka, nenechám:

ať si lidi povídají,

vždycky pravdu nemívají;

řeči sem, řeči tam,

já tě, holka, nenechám!“

Z Táborska. – Tanec „kominík“ nazvaný.

### 33.

### Koudelník.

(Nápěv 165.)

Já jsem z Kutny Hory,

z Kutny Hory,

koudelnikův syn:

já mám v Praze tři domy –

až je koupím, budou mý;

já jsem z Kutny Hory,

z Kutny Hory

koudelnikův syn.

Z Čáslavska.

### 34.

### Koudel.

(Nápěv 395.)

Moc koudele, moc koudele

panímámo máte:

taky-li vy nám, taky-li vy nám

na košilku dáte?

Z Bydžovska.

### 35.

### Kováři v neděli.

(Nápěv 36.)

A vy kováři umounění,

vy jen čekáte na neděli:

když přijde neděle,

pijete vesele;

pak uděláte najednou hic,

až nezůstane v korbeli nic.

Z Budějovicka.

### 36.

### Kovářské tajemství.

(Nápěv 468.)

Žádnej neví jako já,

nač kováři pijou:

ze starého železa

nové cvočky bijou.

Z Táborska. – Srov. Suš. 683.

### 37.

### Blažený člověk.

(Nápěv 166.)

Já nic nedělám,

přeci se dobře mám,

já nic nedělám,

dobře se mám:

kováři dělají,

přeci nic nemají;

já nic nedělám,

dobře se mám.

Z Hradecka.

### 38.

### Kovář.

(Nápěv 589.)

Kovář, kovář, kovář,

ještě jednou kovář,

roztlouk si kovadlo,

na čem bude kovat?

Z Berounska.

### 39.

### Krejčí.

(Nápěv 133.)

Narodil se krejčí pán,

veselme se;

šel pro vodu, roztlouk džbán,

radujme se.

Z Prachenska.

### 40.

### Dvé rytířův.

(Nápěv 584.)

Links, rechts! – krejčí, švec

to jsou dva rytíři:

jeden hadry spravuje,

druhej boty klíží.

Z Táborska. – Čtyry noty prvního taktu v nápěvu stáhni po dvou pod první dvě slova.

### 41.

### Krejčí nad zahradníka.

(Nápěv 433.)

Hrály dudy u Pobudy, 

já jsem je slyšela –

dávali mně zahradníka,

já jsem ho nechtěla;

a já radši krejčího,

ten je něco lepšího:

ušije mně šněrovačku

z portele něčího.

Z Berounska. – Tanec „kozácká“ řečený.

### 42.

### Krejčí milovník.

(Nápěv 224.)

Jsem, jsem z Rakovníka,

mám tam milovníka,

jakýho,

hezkýho,

tovaryše krejčího!

Z Berounska.

### 43.

### Krejčovský slib.

(Nápěv 437.)

Hejsa, hopsa, má milá!

budiž ke mně upřímná:

ušiju ti nový šaty,

táta kabát udělá.

Z Táborska.

### 44.

### Ženatý krejčí.

(Nápěv 154.)

Oženil se krejčí,

neměl chleba k zejtří:

skrájel kůrku

pod polívku,

že bude chutnější.

Z Prachenska.

### 45.

### Krejčí.

(Nápěv 689.)

Krejčí, krejčí, krejčí,

ještě jednou krejčí,

zlámal si jehličku,

a byla nejtenčí!

Z Berounska.

### 46.

### Půjčka sa oplátku.

(Nápěv 649.)

Hrbatá se s krejčím hádá,

že jí ušil křivý záda.

„Mlč, hrbatá! nehádej se,

vem zrcadlo, podívej se.“

Hrbatá se třese zlostí,

až jí v těle chrastí kosti.

„Nic ty mi se nevysmívej,

však jsi taky celej křivej!“

Z Hradecka. – Srov. Suš. 691.

### 47.

### Krejčí umělec.

(Nápěv 523.)

Koupil jsem si na čepici

manze– manže– manžestru,

manže– manžestru:

krejčí mně to pěkně sestřih,

zůstalo mně na vestu,

na ve– na vestu.

Z Prachenska.

### 48.

### Klimánek.

(Nápěv 709.)

Vandroval Klimánek

s Klimánkou na jarmark.

Koupil si na šaty po pětadvaceti.

Dal si šít kabátek

od hlavy k patičce.

Pak mu eště zbylo

na dvě rukavice.

Rukavice zbyly –

palečku neměly!

Z Plzeňska.

### 49.

### Blecha na vandru.

(Nápěv 797.)

Vandrovala bleška,

potkala ji veš:

Kam ty milá tetka,

kam ty vandruješ?

„Vandruju já na parádu

krejčímu do rukávu,

mám tam býti dnes.“

Z Bydžovska.

### 50.

### Krejčovská síla.

Čtyři krejčíři

zdvíhali věrtel chmele

na tele,

a ještě ho prosili,

aby kleklo.

Devět krejčů

plavalo na lupínku

a švec je zvrh´.

### 51.

### Lékař.

(Nápěv 367.)

Má panenko, co děláte?

zavázanou hlavu máte!

bolí vás? bolí vás?

já jsem lékař, zhojím vás.

„O lékaře já nestojím,

já se radší sama zhojím:

můj milej, rozmilej

je můj lékař jedinej.“

Z Hradecka.

### 52.

### Mlynáři chlapíci.

(Nápěv 178.)

Jsou mlynáři, jsou chlapíci,

když jim křešou kameníci;

jsou mlynáři, jsou,

když jim mlejny jdou.

Když jim nechtí mlejny klapat,

začnou jako šelmy plakat;

jsou mlynáři, json,

když jim mlejny jdou.

Z Prachenska.

Mlynáři jsou hodní chlapi,

když jim kola: klapy, klapy!

jsou mlynáři, jsou,

když jim kola jdou.

Proto jsem si kámen koupil,

abych hodné lidi loupil:

lup, mlynáři, lup, 

nadělej si krup!

Z Berounska.

### 53.

### Zamilovaný mlynář.

Tři, čtyry neděle,

co náš mlynář nemele.

Není pravda, je to lež:

mlynář mele až podnes;

mlejny jdou, klepajou –

on jde za milou.

Z Prachenska.

### 54.

### Pšenice v mlýně.

(Nápěv 244, 437.)

Panímámo zlatičká!

je-li doma Ančička?

„Není doma,

šla do mlejna,

mele-li se pšenička?“

Pšenička se nemele:

stárek hledí škaredě;

mládek praví,

že to spraví,

že do rána semele.

Z Kouřimska.

### 55.

### Mlynářská chasa.

(Nápěv 28.)

Ančičko z Tejna, z Tejna,

nechoď do mlejna:

stárek je kašlavý,

mládek je šmathavý;

Ančičko z Tejna, z Tejna,

nechoď do mlejna.

Z Klatovska.

### 56.

### Mlynáři pyšní.

(Nápěv 345.)

Ta mlynářská chasa

vysoko se nese:

lecjakás panenka

ta jim nešikne se.

Z Berounska.

### 57.

### Co komu?

(Nápěv 427.)

Po potoce chodila,

drobné ryby lovila.

Drobné ryby rybářům,

hezké holky mlynářům.

Sládkům ještě hezčejší,

to jsou hoši pyšnéjší.

Myslivcovi lecjakás,

ucouraná až po pás.

Z Budějovicka.

### 58.

### Mysliveček.

(Nápěv 290.)

Vstávej, myslivečku!

je den bílý,

sedlák veze z lesa

fůru dříví,

fůru dříví,

borovičku:

vyjdi mu naproti

na cestičku.

Počkej, myslivečku!

povím na tě,

že prodáváš dříví

na stojatě,

na stojatě,

na stojánce,

a peníze nosíš

své Marjánce.

Z Prachenska. – Srov. Čel. III, 41.

### 59.

### Nehoda.

(Nápěv 750.)

Šla má milá na travičku,

vzala srpek i plachtičku.

Přišel na ni mysliveček,

vzal jí plachtu i srpeček.

Z Klatovska.

### 60.

### Čekání.

(Nápěv 245.)

Kdo se to prochází

po té panské hrázi?

kdo se to prochází

při rybníce?

je panskej myslivec

a jeho mládenec:

oni tam čekají

na zajíce.

Z Budějovicka.

### 61.

### Myslivci.

(Nápěv 139.)

Myslivci už z lesa jdou,

z lesa jdou,

hajnej ještě v lese:

každej kytku za kloboukem,

jen se všechna třese.

Z Prachenska.

### 62.

### Myslivec.

(Nápěv 793.)

Skákal pes přes oves,

přes zelenou louku;

šel za ním myslivec,

péro na klobouku.

Skákal pes přes oves,

po zaječí sledí:

nejedna panenka

za myslivcem hledí.

Z Chrudimska.

### 63.

### Krásná svěř.

(Nápěv 462.)

Myslivečku zelený,

co to běži ze zelí?

běží, běží srnčička,

černooká dívčička,

myslivečku, střel mně ji!

Z Bydžovska.

### 64.

### Mysliveček.

(Nápěv 437.)

Na tý louce zelený

pasou se tam jeleni:

pase je tam mysliveček

v kamizolce zelený.

Počkej, počkej, má milá!

zastřelím ti jelena:

aby se ti zalíbila

kamizolka zelená.

Co, děvčátka, pravíte,

jak to sobě myslíte:

zdali radši kamizolku,

neb myslivce vidíte?

„Ne tak, ne tak, myslivce!

však to nejde od srdce:

ne tak ráda kamizolku,

jako ráda myslivce!“

Z Prachenska. – Srov. Čel. I, 21; Kol. I, 343.

### 65.  

### Zastřelená srnka.

(Nápěv 797.)

V zeleném háječku

hory pukají;

zelení myslivci

dobře se mají:

uhlídají srnku z rána,

padne střelná k srdci rána,

nožky klesají.

Z Plzeňska.

### 66.

### Jelen.

(Nápěv 683.)

U Hosína je

louka zelená,

zabil mysliveček

na ní jelena,

hupa, hupa, hupa!

na ní jelena, hup!

Z Budějovicka. – Při slově „hup" a „hupa“ dupají.

### 67.

### Zamilovaný srnec.

(Nápěv 554.)

Přes les, přes háj,

přes votavičku honil srnec

mladou srnčičkn;

hezká se mu zdála,

že se na něj smála:

Pojď sem, pojď blíž,

dám ti hubičku!

Z Berounska.

### 68.

### Zajíček.

(Nápěv 769.)

Zajíček běží

po silnici, myslivec číhá

za pšenici: „Počkej, zajíčku!

já ti dám ránu, až se ti hlavička

uhne na stranu.“

Z Prachenska.

Zajíček běží

po pšenici,

myslivec za ním

přes silnici:

„Počkej ty zajíčku,

já ti dám ránu,

až se ti ocásek

uhne na stranu!“

Z Budějovicka.

### 69.

### Zajíček.

(Nápěv 569.)

Což jsem já zajíček

neštastný!

když vyjde slunéčko

překrásny,

do pole táhnu,

běhy natáhnu,

semotam se točím,

sklíčím se:

ach já myslivečka

bojím se!

Sednu si v jeteli

na kraji,

poslouchám, kde ti psi

hafají:

běží-li ke mně,

hrkne to ve mně,

honem zas do lesa

pospíchám –

kam já se ubohý

podít mám!

Myslivec nadchází

dolinou,

a za mnou sledníci

křovinou;

tehdy už bije

hodinka moje:

myslivec naměří,

vystřelí,

dojde si pro mě, je

veselý!

Z Budějovicka. – Srov. Kol. I, 345.

### 70.

### Husička.

(Nápěv 762.)

Letěla husička poká,

sedla si na naše hatě:

počkej, ty husičko poká!

myslivec tam číhá na tě.

Z Budějovicka.

### 71.

### poká hus.

(Nápěv 225.)

Husička poká! 

letěla s vysoka,

přisel na ni střelec,

střelil ji do boka.

Urazil jí křídlo

a pravou nožičku,

smutně zaplakala,

spadla na vodičku.

„Ach Bože můj milý!

už jsem dolítala,

už jsem těch svých dětí

tady zanechala!

Moje drobné děti

nedělají škody:

plovou po potoce, 

napijou se vody.“

Z Bydžovska – Srov. Čel. III, 79; Suš. 530; Kol. I, 346.

### 72.

### Kačka.

(Nápěv 695.)

Kačka plave po rybníce,

kačer za ní ještě více:

počkej, kačka, bude rvačka,

až se seženem do kopečka.

Z Prachenska.

### 73.

### Kvíčalka.

Seká mysliveček

Jaloveček

kvíčalce, kvíčalce:

kvíčalka mladá

jaloveček zobá,

chytit se, myslivečku,

chytit se nedá.

Z Prachenska.

### 74.

### Kvíčaly.

(Nápěv 620.)

Šel jest Jíra

na kvíčaly:

ony se mu všecky

rozlítaly.

Přišel domů,

plakal pro ně:

vzal si krajic chleba –

šel zas na ně.

Z Budějovicka.

### 75.

### Krásná vraná.

(Nápěv 73, 288.)

Přiletěla vrána,

sedla na trní;

přiletěla druhá,

sedla podlé ní:

mysliveček tu 1)

pospíchá k lesu,

že on si ji chytí

pro její krásu.

Z Berounska.

1) Mysliveček rychle

pospíchá za ní:

že on si tu vránu,

že ji zastřelí.

### 76.

### Postřelená vrána.

(Nápěv 614.)

Střelil myslivec vranku,

dal do ní malou ranku: 

vranka se třepala,

až se dotřepala

do zeleného hájku.

Sedla si na jedličku,

zpívala si písničku:

„Myslivce, tralala!

že jsem já vyhrála

na tobě myslivečku!“

Z Táborska.

### 77.

### Sojka.

(Nápěv 586.)

Střelil myslivec sojku,

trefil ji do obojku:

ona se ulekla

a jemu utekla

do zeleného hájku.

Chtěl ji myslivce zabit,

neuměl na ni nabit:

sedla na větvičku

sehnula hlavičku,

musel on se jí chybit.

Z Prachenska.

### 78.

### Žežulička.

(Nápěv 564.)

Kdes, kukačko, kde jsi byla,

že’s tak dlouho nekukala?

„Seděla jsem na buku,

volala jsem kukuku!

Zakukala jsem panence,

že se provdá za mládence:

seděla jsem na buku,

volala jsem kukuku!“

Z Hradecka.

(Nápěv 798.)

Žežuličko, kde jsi byla,

že’s tak dlouho nekukala?

„Kuku! Kuku! kuku, kuku, kuku!“

Seděla jsem na jedličce,

volala jsem na myslivce:

„Kuku! Kuku! kuku, kuku, kuku!“

Z Plzeňska.

### 79.

### Myslivci.

(Nápěv 641.)

Potkali mne myslivci,

vedli s sebou psy, psy, psy;

jeden dělal haf, haf, haf!

a ten druhej ňaf, ňaf, ňaf!

Půjdu s vámi, myslivci!

nechte doma ty psy, psy;

psů se bojím, ba, ba, ba,

vás mám ráda, la, la, la!

Chceš-li s námi na hony,

musíš střílet jako my;

s námi zpívat tralala!

s námi pívat hahaha!

Z Klatovska. – Zábavy mysl. I, 53.

### 80.

### Myslivecký omyl.

(Nápěv 874.)

Poslal mne pan zeman

ulovit lani:

a já do komory,

popad jsem paní.

Hej, pane zemane!

tu máš tu lani.

„O blázne nemoudrá!

to je má paní.“

Z Hradecka.

### 81.

### Ztracený myslivec.

(Nápěv 403.)

Myslivečku, mládenečku!

uhni svou flintičkou na stranu.

„Nechci, neuhnu, až té zabiju,

nechci, neuhnu, až té zabiju.“

Pět peněz mám, komu je dám,

když tu mého myslivečka nemám!

ztratila jsem já myslivce mého,

myslivce mého roztomilého!

Z Budějovicka. – Záb. mysl. I, 51.

### 82.

### Dívčí smutek.

(Nápěv 435.)

Má panenka smutně chodí,

proto že ji srdce bolí;

byla včera na trávě

u zeleného háje.

Šla má milá z trávy domů,

panímáma přišla k tomu:

Ach dceruško, dcero má!

kdes tak dlouho chodila?

„Panímámo má zlatičká!

já mám ráda myslivečka:

mysliveček nabije

a zajíčka zabije.“

Záb. mysl. I, 50.

### 83.

### Bohatství lásce nevadí.

(Nápěv 6.)

Ach, což je to hezká věc,

že jsem já myslivec!

postřelil jsem holubičku,

upadla mi v jalovec.

Má milá ji viděla,

pro ni tam běžela;

holubička s jalovečka

na javůrek vletěla.

A tu lístek s javora

pad na nás na oba –

vyprovoď mne, má panenko,

až do našeho dvora.

„Nechci, nechci, nepudu,

vím že tvá nebudu:

tys bohatých rodičů syn,

a já holka chudobná.“

Z toho nic si nedělej,

že jsem já bohatej:

však já si tě přece vemu,

jen se na mé nehněvej.

„Já se na tě nehněvám,

ale ráda tebe mám:

přijď si večer k okénečku,

pěknou hubičku ti dám.“

Z Berounska. – Srov. Suš. 319.

### 84.

### Lov.

(Nápěv 797.)

Pojedeme na lov, na lov,

tovaryši máj, můj, můj,

tovaryši můj:

na lovíčky, na lovy,

přes ten hájek borový,

tovaryši můj, můj, můj,

tovaryši můj!

Běží, běží zajíc, zajíc,

tovaryši můj:

chrty pusťme po voli,

ať zajíčka uloví,

tovaryši můj!

Běží, běži srna, srna,

tovaryši můj:

chrty pusťme po voli,

ať tn srnku uloví,

tovaryši můj!

Běži, běží jelen, jelen,

tovaryši můj:

chrty pusťme po voli,

ať jelínka uloví,

tovaryši můj!

Běží, běží panna, panna,

tovaryši můj:

chrty pusťme po voli,

ať panenku uloví,

tovaryši můj!

Budeme se dělit, dělit,

tovaryši můj:

tobě zajíc a srna,

mně jelínek a panna,

tovaryši můj!

Zdá-li se ti málo, málo,

tovaryši můj:

tobě všechna zvěřina

a mně švárná dívčina.

tovaryši můj!

Z Budějovicka. V nápěvu svrchu poznamenaném opětuje se k písni toto druhý takt, ale potom již celá první polovice nápěvu se neopětaje. – Srov. Suš. 692; Kol. I, 344; Vójc. II, 144; Žeg. P. 170; Ol. 64; Karadž I, 319.

### 85.

### Srnka.

(Nápěv 7S9.)

Vstávej, vstávej zhůru,

myslivečku!

dennice vychází,

jdi k háječku;

zavolej štěňata,

pusť mezi tenata

tam na tu srnku.

„Do tenat nepude,

darmo všecko,

neb ona schytralé

má srdéčko:

chrty na ni pustím

a se jí nespustím,

až ji zastřelím.“

Střelil jí smrtelně

do srdéčka,

tenkrát už poznala

myslivečka:

kterak střílí prudce

zrovna v její srdce,

spanilé srnky.

Ještě utíkala

do háječku,

tam se položila

pod jedličku;

stopy jen nechala,

zastřelena byla,

běhy složila.

Z Chrudimska.

### 86.

### Čekáni.

Není lepši na tom světě

než zelený háječek:

když se nad ním vyjasňuje

ten překrásný měsíček!

A já tady se svou milou

čekám zase na zvěř pou,

na zvěř pou, na srnce,

jeleny a sajíce.

Zajíc běží po dolině,

srnec běží po háji;

zajíček se přibližuje

k mé panence, nezná jí.

„Na zajíčka jsem střelila,

jen že jsem se ho chybila:

ach, můj Bože přemilý,

kterak jsem to mířila!

Nauč ty mne, myslivečku,

nauč ty mne stříleti:

chci se tobě za to ráda

někdy zas odměniti.

Zastřelím já ti srnčičku,

dám ti překrásnou hubičku;

budeš míti z ní radost,

budeme mít oba dost.“

Záb. mysl I, 50, 51.

### 87.

### Nemoc.

(Nápěv 737.)

Vstávej, má milá!

snídaní strojit:

já jdu do háje

zajíce honit.

Zajíce honit,

veverky chytat:

vstávej, má milá!

než bude svítat.

„Vstávat nebudu,

hlava mě bolí:

jseš-li upřímnej,

pojď zavaž mi ji.

Hlavu jí vázal,

ruce mu sklesly:

„Co jsi, můj milej,

co’s tak uleklý?

Ty jsi, můj milej!

ty jsi tím vinen,

že’s mne opíjel

červeným vínem.

Červeným vínem,

bílou pálenkou:

mohla jsem býti

podnes panenkou.

I já panenkou,

i ty mládencem,

mohli jsme chodit

oba pod věncem.“

Ty jsi, má milá,

ty jsi vinnější,

že’s mě vábila

do síně vaší.

Do síně vaší,

pak do světničky,

dávala’s mi tam

sladké hubičky.

O naší pouti,

o posvícení

budeme spolu

už posvěceni.

Pak si tě vemu

okolo krku,

dám ti hubičku,

stisknu ti ruku.

Z Klatovska. – Srov. Zab. mysl. I, 51.

### 88.

### Holoubek poslem.

Vyletěl holoubek

vysoko na doubek

na zelené stráni –

ach kdo ho zachrání!

S zeleným kloboukem

myslivec pod doubkem:

můj milej holoubku,

pryč ulítni s doubku!

Pryč letí holoubek

daleko za doubek;

myslivec s kloboukem

vždy stojí pod doubkem.

Myslivec pod doubkem

s seleným kloboukem:

„Holoubku rozmilý!

zalítni k mý milý.

Zalítni k mý milý

za lesík na míli;

řekni jí, holoubku,

že stojím u doubku.

S zeleným kloboukem

že stojím pod doubkem,

aby mi uvila,

co mi přislíbila.

Co mi přislíbila,

když tu se mnou byla:

za klobouk kytičku

na modrou pentličku.“

Zábavy mysl. I, 58. Útlá tato píseň jest toliko šťastné nápodobení písní národních, patrně prace dívři.

### 89.

### Nunváři.

(Nápěv 461.)

Nunváři, nunváři!

špatní hospodáři:

od božího ranka

konkáte do džbánka.

Z Táborska.

### 90.

### Parukář.

(Nápěv 880.)

Měla jsem milého

parukáře,

on se mně utopil

v pivovaře:

hledejte ho,

najděte ho;

paruka tam leží

podlé něho.

Z Berounska.

### 91.

### Pekař.

(Nápěv 158.)

Pekař peče housky,

uštipuje kousky;

pekařka mu pomáhá,

uštipujou obá dvá.

Z Klatovska.

### 92.

### Perníkář.

Přijel z města pan pernikář,

přijel, holky, k nám:

pojďte, pojďte kupovati

hochům marcipán.

Z Berounska.

### 93.

### Plavec.

(Nápěv 737.)

Vstávej, Andulko!

snídaní dávej,

a já musím plout:

šíf naloženej.

Andulka vstala,

snídani dala,

a ještě mě k šífu

vyprovázela.

Z Táborska.

### 94.

### Pohodný.

(Nápěv 133.)

Co je to tam za chlapíka

za božíma mukama?

já ho viděl, on se styděl –

obdělával berana;

má špinavý ručičky,

na nich má rukavičky:

škoda je tě, má panenko,

že ti dává hubičky!

Z Prachenska.

### 95.

### Ponocný.

(Nápěv 176.)

Já mám hůř než pes,

musím hlídat ves:

pes do slámy někde vleze,

zaspí zloděje, když leze;

a já svou holí

hájím stodoly.

Jiný směle spí u ženušky svý;

jiní mají dobry bydlo,

a já musím jak strašidlo

po vsi chodili

a psy buditi.

Z Klatovska.

### 96.

### Staročeská píseň ponocného.

Po každé hodině:

Chval každý duch Hospodina

i Ježíše, jeho syna:

odbila desátá (jedenáctá atd.) hodina.

Opatrujte světlo, oheň,

ať není žádnému škoden:

odpočiňte s pánem Bohem!

Po každé čtvrti:

Desátá hodina a první (druhá, třetí) čtvrt:

mnohým lidem život a smrt;

ta přijde nenadále,

sebere žebráka i krále.

K ránu:

Chval každý duch Hospodina,

i Ježíše, jeho syna:

odbila třetí (čtvrtá) hodina.

Vstávej, vstávej, duše věrná,

a poklekni na kolena,

vzývej Boha Hospodina!

Tuto píseň zpívali do nedávná v Čechách obecně hlásní, a zpívají snad potud jeátě v městech některých, ěasu nočního při vy\* truboviní hodiu. Léta 1656 byla dekretem vlády zemské zapovězena, ze jména proto, „žeby tento veršíček od starého kacířství podezřelý byl,“ a místo ní takto spívati nařízeno:

Chval každý duch Otce, Syna,

Ducha, Boha Hospodina,

již bila atd.

### 97.

### Pošta.

(Nápěv 196.)

Jede, jede

Hořovskej pan hrabě,

jede, jede,

Hořovskej pán:

má vraný koníčky

jako dvě rybičky,

jede, jede

do Rokycan.

Z Berounska

Jede, jede

poštovskej pacholek,

jede, jede

poštovskej pán.

Poštovskej pacholek

nestojí za vdolek:

jede, jede

poštovskej pán.

Má vraný koníčky,

přední dva šimlíčky:

jede, jede

poštovskej pán.

Napřed má trubičku,

vzadu má truhličku:

jede, jede

poštovskej pán.

Z Hradecka.

### 98.

### Rakař.

(Nápěv 222.)

Jsou, jsou na potoce ráčata,

jsou, jsou na potoce raci:

pudeme na ně, vybereme je

při měsíčku v noci.

Ryby, ryby, ryby, rak, rak, rak!

uděláme my to tak, tak, tak:

uděláme na ně sobě sáček,

uhlídáme, chytí-li se ráček.

Vem, vem, má panenko, mošničku,

vem, vem, má panenko, mošnu:

a já ti taky ňáky ty raky

do kuchyně pošlu.

Ryby, ryby, ryby, rak, rak, rak!

uděláme my to tak, tak, tak:

uděláme na ně sobě sáček,

uhlídáme, chytí-li se ráček.

Z Berounska.

### 99.

### Řezníci.

(Nápěv 187.)

Já řezník, ty řezník,

obá řeznici,

pudeme za Prahu

pro jalovici.

Já budu kupovat,

ty budeš smlouvat,

budem si panenky

hezky namlouvat.

Sedům grošů,

vosum grošů,

dělá to hromadu,

čtyrycet pět krejcarů,

půl tolaru.

Půjdu do vsi,

koupím ovci:

ovce mi loje dá,

pán Bůh mi požehná,

vydělám si.

Z Čáslavska.

### 100.

### Řezníci pijáci.

(Nápěv 584.)

Nejsou lepší řemesníci,

jako řezníci:

ráno vstane, jde do krámu,

drží sklenici.

Z Táborska.

### 101.

### Řezník.

(Nápěv 632.)

Šla holka do krámu

pro libru masa,

nechtěla od hrudi,

jen od ocasa:

„Od hrudi já nechci,

to není chutny;

jen ty mně, řezníčku,

co já chci, utni.“

Z Klatovska. – Tanec „Šupák“.

### 102.

### Rybnikář.

Odevřte se dvéře!

rybnikář sem leze:

panímámo krásná!

zakrojte kus másla,

zakrojte hodně z hluboka,

ať se vám ruka neklepá

do dne do roka.

Z Budějovicka. – Srov. řík. na str. 78.

### 103.

### Sladovnická sláva.

(Nápěv 486.)

Slávo sladovnická!

kam se’s poděla,

která před třemi sty

lety se skvěla:

sláva jako tráva

pomalu vadne;

Bohu povědomo,

jak dále bude!

Nyní se ve světě

takto spatřuje:

když který řemeslo

kam přivandruje,

sládek ho rád vidí –

to se musí říct:

ne-li když přibude,

aspoň když jde pryč.

Z Čáslavska.

### 104.

### Švec.

Radujme se, veselme se:

Holomouckej boty nese.

Z Berounska.

### 105.

### Švec.

(Nápěv 799.)

Mé milé fintidlo!

kde je švec, tu šidlo,

kde šidlo, tu dratev;

švec stojí ve vratech

v červených kaťatech.

Z Berounska.

### 106.

### Ševci.

(Nápěv 83.)

Už tebe, Andulko,

nechci, nechci:

chodějí za tebou

ševci, ševci.

Chodějí za tebou

hůrou, hůrou:

zapácháš ševcovskou

smůlou, smůlou.

Z Čáslavska.

### 107.

### Trest boží.

(Nápěv 154.)

Proč nás Pán Bůh tresce?

pro ty k… ševce:

že v neděli šijou,

a v pondělí pijou,

proto pršet nechce.

Z Berounska. – Zpíváno ex improviso roku suchého 1842 v Mníšecké hospodě.

### 108.

### Ševcovská rvačka.

(Nápěv 204.)

Za naší lukou

ševci se tlukou:

někteří potěhem,

někteří rukou.

Z Táborska.

### 109.

### Prchlivý švec.

(Nápěv 289.)

Rozzlobil se švec

pro mizernou věc:

že ho blechy štípaly;

neměl na ně posady –

udělal si klec!

Z Rakovnicka.

### 110.

### Švec.

(Nápěv 728.)

Vlaštovička švitoří,

má bíly černy peří,

ráno vstává, povolává,

ševci nadává.

„Pane mistře, satane!

my štětiny nemáme:

ráno vstaň a pomodli se,

a jdi do stáje.“

Já do stáje nepudu,

radši na pole pudu:

náš pan slouha svině pase,

prosit ho budu.

Aby on mi dovolil,

že si svini oholím:

že mu taky připijeme,

to mu připovím.

Z Klatovska.

### 111.

### Laciná hovězina.

(Nápěv 416.)

Na hoře Táboře

zhynul tam vůl;

šli ševci z jarmarku,

vzali ho půl.

Přiběhla ševcové,

vzala vocas,

měli ho do řepy

na dlouhej čas.

Z Hradecka.

V Táboře na hoře

chcíp jim tam vůl,

přišli jsou prtáci,

vzali ho půl;

přišly jsou prtačky,

vzaly plíce,

dělaly prtákům

jitrnice.

Z Klatovska.

### 112.

### Mladý švec.

(Nápěv 433.)

Narodil se mladej švec,

radujme se!

starej dělal pro něj klec,

veselme se!

z života smolného,

z rodu Ševcovského

nám, nám narodil se.

Z Čáslavska.

### 113.

### Ševcovské hospodářství.

(Nápěv 541.)

Bota leze voknem,

švec ji volá: „Pod sem!

máš-li něco roztrhaný,

zašiju to koncem.“

Kramflekovy šídlo,

to dělalo dílo:

vyskočilo na verpánek,

přerazilo bidlo.

Ten kulatej kámen,

ten skočil do kamen,

z kamen zase do police –

už je tomu amen.

Z Domažlicka.

### 114.

### Tesaři.

(Nápěv 747.)

My tesařský řemesníci

mnoho zkusit musíme:

ať je zima nebo horko,

do díla jít musíme.

Ráno vstáném, do díla jdem,

dřív než slunce vychází:

moje ze všech nejmilejší

po rynku se prochází.

Tu mně nese snídaníčko,

kafe z dobrý smetany:

„Tu máš, můj milej Jeníčku!

od mojí panímámy.“

Z Klatovska.

### 115.

### Tkadlec.

(Nápěv 462.)

Já jsem tkadlec od Nymburka,

od Nymburka,

soukám plátno jako strunka,

jako strunka;

soukám plátno tlusty, tenky,

hezkým holkám na sukenky.

Z Boleslavska.

### 116.

### Zahradník.

(Nápěv 482.)

Já mám pěknou zahrádku– ku-, ku-,

já mám pěknou zahrádku:

rostou mi v ní ráže,

žádnej k nim nemůže;

já mám pěknou zahrádku– kuku-,

já mám pěknou zahrádku.

Z Plzeňska.

### 117.

### Zedník.

(Nápěv 508.)

Pec nám padla, pec nám padla,

kdo pak nám ji postaví?

zedník není doma, zedník není doma,

tesař ten to nespraví.

Z Klatovska. – Tanec „Motovidlo“.

### 118.

### Kovař a zedník.

(Nápěv 34.)

Já nechci kováře,

on má černý tváře;

já nechci kováře,

on je černý.

Já radši zedníka,

jsem hodné veliká:

budu mu podávat

na lešení.

Z Berounska.

### 119.

### Vandrovka.

(Nápěv 38.)

My jsme hoši, my jsme hoši,

my jsme hoši svobodní:

my můžeme vandrovati

třeba do cizích zemi.

A vy bratří kamarádi!

můj pinkl mně spakujte,

potom s veselou muzikou

kousek mě vyprovoďte.

Už je pinkl spakovaný,

na stolečku tam leží:

vynes mi ho, má panenko,

vynes mi ho ze dveří.

Pinkl vzala, ven vynesla,

žalostně zaplakala:

„Kýž jsem tě, můj nejmilejši,

byla radš nepoznala!“

Bylo lásky, bylo lásky

čtyry fůry formansky:

už jí není a nebude

za náprstek krejčovský.

Ten náprstek je bezedný,

láska z něho vyběhla:

nemysli si, má panenko,

že ty budeš má žena.

Z Berounska. – Srov. Suš. 213.

### 120.

### Vadrovní.

(Nápěv 38.)

Až já odtud povandruju,

dám si uzel na uzel:

to že jsem té, má panenko,

tak brzičko omrzel.

Z Berounska.

### 121.

### Matěj.

(Nápěv 453.)

Nechtěla salátu,

ani pastrnáku

s olejem, s olejem;

svázala si šaty,

chtěla vandrovati

s Matějem, s Matějem.

Z Plzeňska.

### 122.

### Krátký vandr.

(Nápěv 205.)

Jen jsem nebyl tejden doma,

už se na mě ptali,

že mi něco uchystali,

žeby mi to dali:

co chcete? tu hle jsem,

co mi dáte, dejte sem!

Z Prachenska.

### 123.

### Zloději.

Zloději, zloději

ve dne v noci chodějí,

a co uvidí,

všecko uklidí.

Z Prachenska.

### 124.

### Zloděj.

(Nápěv 488.)

Když jsem já šel k tý

Šárový Lhotě,

viděl jsem devět

košil na plotě.

Pět jsem jich sebral

a pryč jsem jechal;

čtyry jsem ještě

na plotě nechal.

Když jsem docházel

k černýmu lesu,

podíval jsem se,

kolik jich nesu.

Bodejž do toho

zlej vítr zavál,

že jsem jich radši

všech devět nevzal!

Z Bydžovska.

### 125.

### Poctivá ves.

(Nápěv 68.)

My jsme dvá z jedný vesnice,

krademe husy, slepice.

Kdyby byl rychtář taky pes,

kradla by s námi celá ves.

Z Hradecka.

### 126.

### Půjčka.

(Nápěv 589.)

Svatí, svatí, svati!

půjčte mi tři zlaty:

až já budu svatým,

já vám je oplatím.

Z Kouřimska.

### 127.

### Židovská.

(Nápěv 640.)

Šla židovka do Slanýho,

nesla žida zmachanýho:

šelma žid

nechtěl jít!

Šla Židovka podlé krámu,

koupila si marcipánu;

žid taky

vopratky.

Z Rakovnicka.

### 128.

### Židovská lázeň.

(Nápěv 448.)

Jak živa jsem neviděla,

jak židovku mejou:

položí ji na lavici,

na zadek jí lejou.

Z Berounska.

### 129.

### Žid na vandru.

(Nápěv 799.)

Náš židák Lieberman

sedum let vandroval:

přišel do Krakova,

brambory kupoval.

Z Prachenska.

### 130.

### Šábes.

(Nápěv 799.)

Židovka zerzavá

se židem zahrává:

Židovko! pojď k nám dnes.

„Nemůžu, mám šábes.

Kdybych já s tebou šla,

o šábes bych přišla;

přišel by za mnou muž,

vrazil by do mne nůž.“

Z Čáslavska.

Židovko, pojď k nám dnes!

„Nepudu, mám šábes;

kdybych šla na náves,

přišla bych o šábes.“

Z Jičínska.

### 131.

### Zamilovaný žid.

(Nápěv 349.)

Lidi phoslouchejthe,

philnej phosor dejthe,

co vám budu šíct phovím,

philnej phozor dej the,

ajvaj! ajvaj!

philnej phozor dejthe.

Já vám budu phovím,

budethe se dhivím:

še mám rát ze mlejna Kháčo,

vy nevíthe, já vím.

Já se Khačenkhu pthám,

bude-li dhoma sám,

še bych tham na večír pšídu,

še bych jí ne co dhám.

Já seknu: Khačenkhu!

můj zlathej milenkhu

já vám dhám thureckhej šátkhy,

neb hezkhej pláthynkhu.

Vona mně thak tho šíct,

še tho nemůše bhýt:

dyž se dhám drobátkho phokštit,

še mě phak bude chtít.

Dybych se phokštit dhal,

kde phak bych šivnost vzal?

bhodejš si Khačenkhu phukla,

abych tě nephoznal!

Ny! dyš uš má bhejt thak,

vajmír! nu vhem to šlak:

dhám já se drobátkho phokštit,

vemu si Kháčo phak.

Z Čáslavska.

### 132.

### Cikáni.

(Nápěv 199.)

Jedou cikání

z Taliny, z Taliny,

já si jim pohádat dám:

pohádejte mi,

cikání roznítí!

koho ji dostati mám?

Z Prachenska.

### 133.

### Cikánka čarodějnice.

(Nápěv 68.)

Prodala pole, luka vše,

dala si hádat cikánce.

Ach, cikánečko má milá!

přičaruj ty mně manžela.

„Až já ti budu čarovat,

musíš mně za to darovat:

Žejdlík dukátů nebo dvá,

však ti to milej zase dá.“

Z Hradecka.

### 134.

### Cikáně.

(Nápěv 78S.)

Zima byla, bláto bylo,

cikáně se narodilo;

narodilo se nám v neděli,

aby o tom všickni věděli.

Z Berounska.

(Nápěv 430.)

Zima byla, bláto bylo,

cikáně se narodilo;

zima je, bláto je,

cikáně už tancuje.

Z Hradecka.

### 135.

### Cikán s metlou.

(Nápěv 83.)

Třeba já byl, panímámo,

cikán, cikán,

přece já vám vaši dceru

zfikám, zfikám.

Zfikám já vám Anduličku

metlou, metlou, ,

přes tu její košiličku

pěknou, pěknou.

Z Jičínska.

</section>
