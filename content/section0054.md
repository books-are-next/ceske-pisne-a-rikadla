---
contentType: poetry
---

## Tanec v hospodě.

Na večer jdou všickni, i s ženichem a s nevěstou v čepci, do hospody, kdež opět až do rána tancují. Každá ženská, svobodná i vdaná, jedna po druhé, zaplatíc hudebníkům, dává si hráti, zazpívá i zatancuje s mužským, kterého si sama zvolila, až se všecky vystřídají.

Písně tu přicházejí všeliké, vůbec žertovné. Družička, vstoupíc před hudebníky, zpívá:

### 155.

### Hezká tanečnice.

(Nápěv 210.)

Nebraňte, mámo, k muzice,

dyť jsem já hezká dívčice:

k muzice pudu, tancovat budu,

což vám bude plesat srdce!

Z Domažlicka.

### 156.

### Mladá tanečnice.

(Nápěv 336.)

Já holka mladá

tancuju ráda

v Štěpánojc hospodě;

za mnu se točí,

má černý oči,

to potěšení mé.

Z Domažlicka.

### 157.

### Dívka od práce.

(Nápěv 643.)

Kdyby moje nohy

nechodily v hnoji,

uměly by tancovat;

kdyby moje ruce

nedělaly těžce,

uměly by vyšívat.

Z Berounska.

Kdyby moje nožky

nebyly lenošky,

uměly by tancovat;

kdyby moje milá

mně se nelíbila,

mohla by snad litovat.

Z Klatovska. – Srov. Kol. II, 88.

### 158.

### Výstraha.

(Nápěv 76.)

Družbo, družbo, družebníčku!

dej si pozor na družičku;

jest-li ty si pozor nedáš,

přijdeš o ni, než se nadáš.

Družbo, co’s udělal družce?

ona praví, že tě nechce.

„Já jsem jí nic neudělal,

jenom jsem jí hubičku dal.“

Z Prachenska.

### 159.

### Navrácení.

(Nápěv 746.)

Návrat mně můj milej,

Honzíčku rozmilej,

všecky ty hubičky,

kery’s mně dal.

„Já si je dám sepsat:

sedům a šedesáti

není mně je možná

navracovat.“

Z Domažlicka.

### 160.

### Ženy Varvažovské.

(Nápěv 401.)

My jsme ženy všecky hezky,

proto že jsme Varvažovsky.

Kalouskova taky hezká,

když už bude Varvažovská.

Z Prachenska.

### 161.

### Ženy Sušické a Protivínské.

(Nápěv 401.)

My jsme ženy od Sušice,

rády bysme kořalice.

My jsme ženy z Protivína,

rády bysme holbu vína.

Holbu vína, holbu vody:

budem strojit brzo hody.

Z Prachenska.

Družba maje v roce šátek, zpívá v tanci:

### 162.

### Šátek.

(Nápěv 262.)

Škoda toho šátku,

že na něn prach padá;

škoda toho šátku,

že se špiní:

škoda by nebylo,

kdyby ho špinilo,

kdyby ho špinilo

potěšení!

Z Domažlicka.

### 163.

### Bleška.

(Nápěv 292.)

A já jsem chytil

blešku na letu,

neměl jsem na ni

žádnú paletu.

A ta blešička

byla maličká:

vážila šest liber

každá nožička!

Z Domažlicka.

### 164.

### Bělohrad.

(Nápěv 220.)

Jsem, jsem věru rád,

že jsem dostal hezkou ženu;

jsem, jsem věru rád,

že jsem dostal Bělohrad:

Bělohrad je pěkný město,

má ženuško, nepověz to;

jsem, jsem věru rád,

že jsem dostal Bělohrad.

Z Kouřimska.
