---
contentType: poetry
---

<section>

## Přípitky.

Starší družičce připíjí družba takto:

Šlechetní páni přátelé!

buďtež mysli vždy veselé,

i vy, milí páni hosti!

já se vší svou upřímností

k tomu stolu přišel jsem

s takovýmto úmyslem,

abych promluvil k družičkám,

ušlechtilým to růžičkám.

Panny družičky přemilé!

pěkné, krásné, ušlechtilé!

vidíval jsem kdes mládence,

mívali na hlavách věnce,

jež od panen dostali

v dar vzácný a nemalý:

já pak, také jsa mládenec,

jsem laskav na pěkný věnec;

rád bych si ho chtěl uviti,

u nás však je málo kvítí.

Ale spatřuji nyníčky,

že mají panny družičky

více kvítí na hlavách,

nežli ho je v zahradách.

Protož vy, panno družičko,

krásná, šlechetná růžičko!

o ten věneček, co máte,

a na své hlavě chováte,

jenž je pěkně z kvítí svit,

ten bych sobě rád chtěl mít;

a protož o něj připíjím vám,

v službu zavazuju sebe sám.

Doufám, že mnou nepohrdáte

a z upřímnosti jej dáte;

já pak na místě poděkování

chci učinit taneček s vámi.

Vzhůru, pani muzikanti!

vemte svoje instrumenty,

pěkně vivat! Zahřejte

o plat se nestarejte.

Odpověd.

Málo, málo, maličko

ať se stane pomlčeníčko,

až já s tímto šlechetným panicem družbou

promluvím slovíčko,

slovíčko anebo dvě,

však to na dlouze nebude:

že já mu svého zeleného věnečku nedám,

a stříbrného prstýnku nemám;

šáteček bych mu dala,

doma jsem ho nechala.

Jest-li jsme my chtěly s pannou

nevěstou takový zeleny věnečky míti,

musely jsme pro to kvítí

do daleké krajiny jíti,

pak si je v Praze dát uviti:

ne z konvalinky, ale z rozmarínky,

kterou zahradník v zahradě štěpuje,

od něhožto se draze kupuje.

Páni muzikanti, tuš!

Druhé.

Krásnou vidím holubičku,

tu druhou pannu družičku,

kterážto se na mě dívá

a po očku se usmívá:

mám za to, že mě miluje

a mně věneček daruje.

Šlechetná panno družičko!

potěšte dnes mé srdíčko

tím vaším překrásným věncem,

nezhrdejte mnou mládencem:

já zas na místě odměny

chci mít lásku bez proměny.

Tuš!

Odpověd.

Pane družbo i mládenče!

připíjíte nám o věnce:

naše věnečky jsou drahý,

přinešeny jsou až z Prahy;

která si ho vážit nechce,

buď jej dá neb ztratí lehce.

Ale my s boží pomocí

střežíme jich ve dne v noci,

a vám ho nedáme žádná,

byť i byla kapsa prázdná. Tuš!

Třetí.

Fijálka je milý kvítek,

jenž na konec zimy vykvět,

dávaje nám znáti jaro:

kýž by mi dnes štěstí dalo,

bych moh‘ potěšení míti

z toho překrásného kvítí,

které má panna družička

okolo svého čelíčka.

Panno vysoce vážená!

buďte ke mně nakloněna:

z toho věnce malou částku

darujte mi pro ctnou lásku.

Tuš!

Odpověd.

Pěkná řeč i všecka služba,

co nám přednáší pan družba,

v upřímnosti nám se líbí –

jen ať ku konci nechybí.

Ale to ať jest mu známé,

že svých věnečku nedáme

ani k službě, ani k hlasu,

byť i svolal všecku chasu.

Tuš!

Čtvrté.

Šlechetná panno družičko,

běloskvoucí ctná perličko!

já mládenec vám připíjím

o tu korunku, co vidím,

že ji na hlavičce máte,

těším se, že mi ji dáte:

já pak za ten dáreček

slibuju vám pěkný taneček.

Tuš!

Odpověd.

Šlechetný pane mládenče!

připíjíte nám o věnce

dle starého obyčeje,

nám se tím čest velká děje.

Já s pěkným poděkováním uctivě,

však směle pravím:

kdyby boží vůle byla,

snad bych věnec dát myslila;

ale dnes ho dát neslíbím,

radši dám dar, který míním,

dostala jsem ho z Moravy:

píte na něj za mé zdraví.

Tuš!

Páté.

Rozmarínko krásná zelená,

panno družičko vznešená,

v svém panenství ušlechtilá,

nade všecky jiné milá!

mne poslušného mládence

jedním kvítkem z toho věnce,

který máte na hlavě,

obveselte laskavě;

já pak za to jedno kvítí

chci přípitkem vás uctíti

a vám stále k službám býti.

Tuš!

Odpověd.

Pane mládenče mi vzácný!

dnes nebudete tak šťastný,

abyste dostal můj věnec,

třeba jste byl přišel z Němec.

Kdo chce něčí věnec míti,

musí o něj ctně prositi

a k tomu věrně sloužiti. –

Nedám ani kvítku z něho,

neb je velká cena jeho

a všude se draze váží:

dám radš dukát – i s tou láží.

Tuš!

Šesté.

Vidím kvítek ušlechtilý,

nad jiné kvítky spanilý,

krásnou červenou růžičku,

šlechetnou pannu družičku.

Z toho překrásného kvítku

rád bych sobě uvil kytku:

ač vím, že ho nedostanu,

přece žádat nepřestanu;

neb místo krásného kvítí

muže jiný dárek býti –

já chci vaše zdraví piti!

Tuš!

Odpověd.

Pane mládenče mně milý!

proto jsme věnečky vily,

abychme panenství naše

ozdobily v tomto čase

ke cti ženicha i nevěsty

a všech vzácných pánů hostí;

protož jich dáti nemíníme,

raděj si je vyplatíme

buď tolarem, nebo zlatým –

zahrajte mi tuš prozatím!

Sedmé.

Libuše, někdy kněžna Česká,

panna ušlechtilá, hezká,

svého poddaného sluhu

za muže svého od pluhu

Přemysla oráče vzala,

jej knížetem udělala

a s ním v lásce živa byla,

Českou zem šťastné řídila.

Ó bych byl tak šťastný jednak

jako ten Přemysl sedlák,

aby mně panna družička

poslala jen dvě slovíčka:

hned bych si jel na svém koni

třeba až do Prahy pro ni! Tuš!

Odpověd.

Pane mládenče šlechetný,

v řeči i v službě ochotný!

nemůže se to hned státi,

bych věneček měla dáti,

byť jste přijel i na koni,

neníť letos jako loni.

Co drahého, báji se víc,

a kocourům říkají pšic!

Ale však za vaši službu

jak pro vás tak i pro družbu

dám ochotně jiné dary:

jen mějte strpení maly,

až mi je přivezou z Prahy.

Tuš!

Osmé.

Ta láska je pné zvíře,

i mocné s chudými víže:

tak Oldřicha, České kníže,

v jedné vesnici svázala,

rodem se řídit nedala;

tam on jednu dcerku vesskou,

krásnou, spanilou a hezkou,

jménem Boženu, uhlídal

a hned si ji zamiloval,

řka on svým: Tato Božena,

vězte, bude moje žena!

A tak ta panenka vesská

byla slavná kněžna Česká.

Šlechetná panno družičko!

pro vaši krásu nyníčko

a pro jiné mnohé ctnosti

vám vinšuju s upřímností,

až se někdy stav váš změní,

byste štěstí té Boženy

s manželem svým požívala,

zdráva vždycky zůstávala.

Tuš!

Odpověd.

Za tu čest mně prokázanou,

řeč ozdobně vykonanou,

a za to přání mého zdraví

jste, mládenče, hoden chvály.

Já k vašemu potěšení

za vaše krasořečení

nyní upřímně děkuju,

zdraví a štěstí vinšuju;

k tomu beze všech okolků

vinšuju vám hezkou holku

a dám, co jsem našla u fary:

dva tvrdý pěkny tolary.

Tuš!

Poslední družičce.

Páni přátelé! mějte strpení

ještě k jednomu promluvení.

Páni muzikanti! pozor dejte,

až řeknu: Tuš! pěkně hřejte.

Vy včeličky sem lítejte,

z kvítků sobě med sbírejte,

kteréž u věnečku spatřuji,

z čebož se velmi raduji.

Ten věneček jedna panna

uvila jest sobě sama;

však ho nechce žádnému dáti,

že dá za něj radš dva zlaty.

Šlechetná panno družičko!

poněvadž z toho věnečku

nemůžem míti částečku,

příjmem za to jiný dar,

buďto dukát neb tolar;

vy pak zase naše služby,

od mládence i od družby,

přijměte s myslí laskavou,

kdež my s upřímností pravou

budem rádi vám sloužívat.

Ctná panna družička vivat!

Tuš!

Odpověd.

Mládenče ctný! vaše žádost

působí mi v srdci radost;

ale věnečku já nedám,

neb libosti k tomu nemám:

ať vám ho dá stará Důrka,

která je nosí z Prešpurka;

však jest-li že chcete bráti,

chci vám radši dárek dáti,

buď stříbrný nebo zlatý.

Muzikanti, hleďte hráli!

Tuš!

Poděkování družkám a přípitek ženichovi a nevěstě.

Ctné a šlechetné panny družičky,

dražší nežli mořské perličky,

příjemnější nežli růžičky!

prosím uctivě za odpuštění,

jest-li že při tomto připíjení

buďto pan družba nebo já,

anebo třeba obádvá,

v něčem jsme se omejlili

aneb něco pochybili:

až se budeme ve školách učiti

a pak na vašich svatbách sloužili,

chceme to zase nahraditi.

Já pak jako poctivým pannám

srdečně vám přeju a žádám

po půl létě nebo po roce

každé švárného mládence,

a ne-li mládence, aspoň vdovce,

aby zdědila něco po nebožce;

a pak bych zas po tom toužil,

abych na těch svatbách sloužil.

K takovému vinšování

Bůh dej slastné vykonání!

Na stálé pak zdraví a štěstí

pana ženicha i panny nevěsty,

aby v tom stavu, co předse vzali,

v lásce a svornosti přebývali,

dítky své štastně vychovali

a po smrti aby se dostali

tam do nebeského ráje,

kdežto trvá svatba stále –

páni muzikanti tuš!

</section>
