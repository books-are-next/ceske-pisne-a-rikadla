---
contentType: poetry
---

<section>

## Zimní hry.

### 1.

### Na přástvu.

Dvě děvčátka sednou si naproti sobě, dělajíce jako by předly na vřeteně. Berouce levou rukou z kužele vlákno, pravou rukou točí vřetenem a táhnou nit, a potom ji na vřeteno navíjejí. A však nepředou spolu zároveň, nébrž střídavé: když jedna táhne nit, druhá navíjí. A navíjejíce, říká jedna po druhé takto:

1\. Za tím Vítochovým humnem –

2\. běhal tam zajíček s bubnem. –

1\. Proč jsi ho nechytila? –

2\. Že jsem mu nestačila. –

1\. Já bych ti byla pomohla. –

2\. Za tím kovářovým humnem –

1\. lítala tam straka s bubnem. –

2\. Proč jsi jí nechytila? atd.

Tím spůsobem hovoříce hrají pořád, a však jmenují při tom vždy jiného a jiného hospodáře humno, a také vždy jiné a jiné zvíře s bubnem, ku př. plaval tam kapr s bubnem, skákala žába s bubnem atd. Která již žádného hospodaře aneb žádného zvířete neví jménovati, prohrála.

Z Jičínska. – Podobnou hru v mají také Slováci. V. Slov. pov. v B. Štiavnici, I, 350.

### 2.

### Na zlatý prsten.

Hru tuto provozují obyčejuě děvčata. Jedna jest rozdavačkou, druhá stojíc opodál, hadačkou; ostatní sedí do kola, ruce majíce v klíně složené dlaněmi k sobě. Rozdavačka nápodobně ruce své dlaněmi k sobě složic, vezme mezi ně prsten, a jde potom ku každému děvčeti v kole, vloží ruce své mezi ruce její, říkajíc: „Schovávám, schovávám zlatý prstýnek!“ anebo: „Zamazám, zapleskám, aby žadnej neviděl!“ a přitom jedné z nich do dlaní jej pustí, však tak, aby hadačka nevěděla, kdo prsten má. Potom praví k hadačce:

Hádej, hádej, hadači,

kdo ten zlatý prsten má?

Hadačka chodíc kolem děvčat, praví:

Já bych ráda hádala, přes zlaty stromky skákala, přes moře jdoucí, sítě pletoucí: kdo ho má, ať ho dá, ať si ze mne blázna nedělá! Má ho – má ho – má ho tu ta!

Při tom sáhne té, na kterou hádala, do rukou pro prsten. Jest-li že uhodla, jest potom v další hře rozdavačkou, a ta, která prsten měla, hadačkou; předešlá pak rozdavačka sedne na její místo do kola. Pakli hadačka neuhodla a na prázdno sáhla, musí v další hře opět hadačkou býti.

Z Bydžovska.

</section>

<section>

V některých místech slově tato hra: „Na makovec“. Rozdavačka při rozdávání říká: „Schovávám, schovávám makovec!“ a nebo:

Ná makovej!

pěkně schovej!

a potom praví k hadačce:

Hádej, hádej, hadači!

o makovém koláči:

kdo ho má,

ať ho dá,

ať si blázny nedělá.

Hadačka pak vůkol chodíc od jedné ke druhé, říká: „Chléb – chléb – chléb… koláč!“ Při slově „koláč“ sáhne pro něj děvčeti do rukou.

### 3. 

### Na pantoflíček.

Podobná hra jako na prstýnek, jen že tu neni žádné rozdavačky, nébrž jen hadačka. Děvčátka sedíce na zemi podlé sebe do kola, postrkují pantoflíček jedna ke druhé pod koleny. Hadačka v kole stojíc, táže se:

„Kdo má můj zlatý pantoflíček?“

Každé děvčátko, ku kterému se s tou otázkou obrátí, říká: „Já ho nemám.“

Domnívá-li se hadačka o některé, že pantoflíček jest pod hí, řekne: „Vstaň!“ Uhodla-li, sedne si na její místo a to děvče musí býti hadačkou.

### 4. 

### Kuca-Baba.

Hra v zimě v prostranné světnici. Kdo při počítání zůstane naposled, jest Kuca-Babou: jeden mu zaváže šátkem oči, pak ho vezmou dva za ruce, a vodíce ho kolem ptají se ho:

Kuca-Babo, kam tě vědem?

„Do kouta.“

Co v tom koutě?

„Kohouta.“

Co v tom kohoutu?

„Zlaté klubko.“

Co v tom klubku?

„Zlatá jehla.“

Co v té jehle?

„Zlatá nit.“

Tehdy si nás, Kuca-Babo, chyť!

Aneb také:

Kam jdeš, babo?

„Do kouta.“

Co v tom koutě?

„Kohouta.“

Co ještě víc?

„Starej střevíc.“

Co v tom střevíci?

„Zlaté jab’ko.“

Tu ho máš, babko! 1)

Při posledních slovech uhodí jeden jich Kuca-Babu zlehka do sad, a nechajíce jí prostřed světnice stati, rozutíkají se všichni do koutův. Kuca-Baba tápá vůkol sebe, aby někoho polapila, při čemž ostatní jí dávají návěští: jest-li totiž od těch, kteří se schovávají, daleko, volají:

„Samá voda! samá voda!“

pakli se k někomu přibližuje, křičí ostatní:

„Hoří! hoří!“ Týmž také spůsobem oznamují, když by Kuca-Baba mohla učiniti škodu nějakou anebo sobě ublížiti: „Hoří“ ku př. „okno“ – „police“ atd. Koho chytí, musí místo ní býti Kuca-Babou.

1) Místem toto říkadlo takto se končí:

Jíš ráda kasičku?

Jdi si pro lžičku!

### 5.

### Na Kotka.

(Nápěv 319.)

Kotek sedí mezi sudy,

pil by pivo, neví kudy.

Hej kotka do koutka!

skákejte děvčátka!

pacholata jdou, jdou,

pacholátka jdou!

</section>

<section>

Kotek leží na vrch kamen,

počítá, kolik je panen.

Hej kotka do koutka!

skákejte děvčátka!

pacholata jdou, jdou,

pacholátka jdou!

</section>

<section>

Kotek běhá po stodole,

upadne-li, bude dole.

Hej kotka do koutka!

skákejte děvčátka!

pacholata jdou, jdou,

pacholátka jdou!

S písní touto spojen byl jistý tanec anebo hra národní, kteráž se zvláště po svatbě v pátek provozovala. Ziegler ve svém překladu příběhů Telemachových (I, str. 271) popisuje ji jen co hru dětskou takto: že děti obojího pohlaví se sešly, udělaly daleké kolo, vzaly se za ruce, skákaly a zpívaly. Při posledním slovci (každé slohy) každé dítě se vytrhlo, jedno za druhým se hnalo, jedno druhému utíkalo. Kdo koho uhonil a přemohl, vedl přemoženého na místo umluvené, kteréž slulo pykačka. Zde musilo zajaté dítě tak dlouho býti, dokud se po skončeném honění fantem neb zástavou nevykoupilo. Takto, prý, provozovala se ta hra v městě Dobrušce. Z tohoto popisu nelze jest ovšem utvořili sobě obraz určitý hry této. – Místo slov posledních: „Pacholata jdou!“ zpívá se také:

„Pacholata vejš!“

Někde místo toho ukončují tu píseň jako ve hře dětské: „Sil Petr proso“ atd. slovy těmito:

Málo nás, málo nás,

pojďte hoši (holky) mezi nás.

Srov. Jíč. Zpěvník, č. 449; Krolm. II, 123; Sug. 618.

</section>
