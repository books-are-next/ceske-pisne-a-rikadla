---
contentType: poetry
---

<section>

## Cesta k ženichovi.

Mezi tím nakládá družba s mládenci nábytek nevěstin na vůz: zespod truhly, suden (misník), almaru, díži, škopky, vědra (konve) a na to peřiny v ubrus zavázené. Když všecko naloženo, sedají: na prvním voze, kdež bývá praporec, hudci, mládenci a ženich s družbou; na druhém voze otcové a ostatní muži; na třetím, kdež nábytek naložen, „paní matky“ a mezi nimi nejvýše na peřinách bába, majíc v ruce přeslici a na ní kužel lenem naditý a haraskami obvázaný, a v lenu zastrčená vřetena s přesleny; na čtvrtém pak voze sedí nevěsta s drožkami.

V místech některých, zvláště v Klatovsku, jest obyčej, že jen osoby ženské a starší muži na vozích se vezou; ženich pak, družba i ostatní mladý lid jedou napřed na koních. I také svatební šašek, „plampač“, má herku nějakou, na které po zpá-tku sedě a směšně jsa oblečen, před vozem poklusává i všeliké šprýmy provozuje. Hudci sedí na koních prvního vozu.

Když k odjezdu všecko již připraveno, podají vozkovi do nového hrnku piva; vozka je vypije jedním douškem, uhodí hrnkem o vůz, práskne do koní a ujíždí ze dvora. Dudy hučí, skřipky vrzají, klarinet vřeští a ženy zpívají:

### 99.

### Odjezd.

(Nápěv 612.)

Strakatý peřiny

na bidle visí:

starej se, Vavroušku,

vo koně lysy.

</section>

<section>

„Já jsem se postaral

i vo celej vůz:

poď sedni, Hančičko,

pojedeme už.“

</section>

<section>

Já nechci, nesednu,

koně se plaší:

mohli by snad pro mě

naříkat naši.

</section>

<section>

Já nechci, nepudu,

až zejtra ráno:

vopatruj vás pán Bon,

má zlatá mámo!

Z Domažlicka.

</section>

<section>

Strakatý peřiny

na tyči visí:

přistroj si, holečku,

koníčky lysy.

</section>

<section>

Čtyry koně vraný,

vokovanej vůz:

zapřahej, formánku,

pojedeme už.

</section>

<section>

Nechci, nepojedu,

až zejtra ráno:

až já se rozloučím

s mou panímámo.

Z Klatovska.

### 100.

### Vyznání.

(Nápěv 612.)

Čtyry koně vraný,

pátá je bílá:

pověz mně, Ančičko,

kdo u vás bývá?

</section>

<section>

„Bývá u nás, bývá

jeden holeček:

co jsem jemu dala

s hlavy věneček.

Z Klatovska.

### 101.

### Pobídka.

(Nápěv 642.)

Štyry koně vraný,

vokovanej vůz:

přistroj se, Hančičko,

pojedeme už.

</section>

<section>

„A já jsem už dávno

tu přistrojená:

est-li si nešedou,

sedne si jiná!“

Z Domažlicka.

### 102.

### Napomenutí.

(Nápěv 612.)

Dej pozor, Hančičko,

kudy tě vezú,

aby si trefila,

kdy tě vyženú.

</section>

<section>

Kdy tě budu honit,

kdy tě budu bít:

aby si vedíla,

kudy demů jít!

Z Domažlicka.

</section>

<section>

Dej pozor, Ančičko,

kudy jsme jeli:

kdyby tě šidili,

nebo tě bili.

</section>

<section>

„A jeli jsme, jeli

tam tou cestičkou:

tam tady já pudu

za svou mamičkou!“

Z Klatovska.

### 103.

### Hoře.

(Nápěv 69.)

Co jsem se nažála,

snopů navázala

na tom našem dvoře:

ičko muším jití,

´šečko vopustiti –

to mám nejvíc hoře!

Z Domažlicka.

### 104.  

### Ruky podaní.

(Nápěv 588.)

Počkej, zastav,

malý pacholíčku!

až já podám

milému ručičku.

</section>

<section>

„Když jsi chtěla

ruky podávati,

neměla jsi

dříve slibovati!

Z Prachenska.

### 105.

### Podušky.

(Nápěv 642.)

Nepudeme dále

jenom přes vršek:

vezeme plnej vůz

novejch podušek.

Z Domažlicka.

### 106.

### Měchura.

(Nápěv 209.)

Jen ty nás, formánku,

nezvrhni:

dáme ti měchuru

s povidly.

Jen ty nás, formánku,

pěkně vez:

dostaneš měchuru

eště dnes.

Z Táborska.

### 107.

### Koníček.

(Nápěv 209.)

Až my pojedeme

přes ten les,

nepadni, koníčku,

přes pařez.

</section>

<section>

Až my pojedeme

po hrázi,

koníček podkovy

zuráží.

</section>

<section>

Počkej, koníčku,

zvedni nožičku,

já tobě přibiju

tvou podkovičku!

Z Táborska. Poslední sloha zpívá se jako v nápěvu 634 druhý díl.

### 108.

### Pěkné koně.

(Nápěv 720.)

Náš forman má koně

zvěděny:

ti nosí hlavy jak

jeleni;

zapráskne-li do nich

jen dvakrát,

vyjede z těch Němčic

jako pták.

</section>

<section>

Náš forman má pěkný

koníčky:

povídaly si to družičky;

já jsem je poslouchal

dost dobře:

povídaly si to

v komoře.

Z Budějovicka.

### 109.

### Potěcha.

(Nápěv 336, 577.)

Řehtej mi, řehtej,

můj koni vranej,

přes pole běžící:

ať se potěší

má nejmilejší

na voze kvílící.

</section>

<section>

Hned se těšila,

jak uslyšela

vraného koně hlas:

„Pospěš jen, pospěš,

můj nejmilejší!

ať tě uvidím zas.

</section>

<section>

Když jsem já pro tě,

můj nejmilejší,

všecko opustila:

co ty máš pro mě

u své matičky,

bych se potěšila?“

</section>

<section>

Mám já pro tebe

u mé matičky

pokojíček bílý:

tam budem bejvat

jako hrdličky,

vždycky sobě milí.

</section>

<section>

Já budu sekat,

já budu mlátit

a já budu vorat;

když přijdu domů,

sedneme spolu,

budem se milovat.

</section>

<section>

„Kdybych věděla,

můj nejmilejší,

že budeš takovej:

dělala bych ti

vždycky k večeři

koláček makovej.

</section>

<section>

Kdybych věděla,

můj nejmilejší,

že ty jsi za vodou:

koupila bych si

zlatou lodičku,

plula bych za tebou.

</section>

<section>

Kdybych věděla,

můj nejmilejší,

že ty jsi za lesy:

koupila bych si

koníčky lysy,

jela bych, ty kde jsi.

</section>

<section>

Kdybych věděla,

můj nejmilejší,

že ty mě oklamáš:

nejela bych já

k tvojí matičce

ani za dlouhej čas!“

Z Bydžovska. – Srov. Suš. 206; Žeg. P. US; Olesk. 216; Vójc. 237.

### 110.

### Koně na stáni.

(Nápěv 501.)

Já mám na stání

čtyry koně vrany,

já mám na stání

čtyry koně:

to nejsou koně mý,

to jsou pantátovy:

počkej, Jeníčku,

dají ti je!

Z Táborska.

### 111.

### Koníčky na úhoře.

(Nápěv 95.)

Co je to tam za koníčky

na tom našem ouhoře?

kdo je bude pásat,

až já budu spávat

s mou Verunkou v komoře.

Z Prachenska.

### 112.

### Mládenci pro nevěstu.

(Nápěv 609.)

Toulali se mládenci

po tom Starém Kamenci.

</section>

<section>

Toulali se, toulali,

až se k Čížkóm  dostali.

</section>

<section>

Stará mete světnici:

Sedněte si, mládenci!

</section>

<section>

„My si u vás nesednem:

my si pro Marjánku jdem.“

</section>

<section>

A my vám jí nedáme,

až jí šaty zjednáme. –

</section>

<section>

Už má šaty sjednaný,

modrý truhle srovnaný.

</section>

<section>

Mládenci si vejskali,

že Marjánku dostali.

</section>

<section>

U Čížků si stejskají,

že už dceru nemají.

Z Chrudimska. – Srov. Suš. 429.

</section>

<section>

Ti Lazští mládenci

ne ratum satum –

toulali se po noci –

klimboja linka plinka

žína kosaři. 

</section>

<section>

Toulali se, toulali,

k Jersovům se dostali.

</section>

<section>

Stará mete světnici:

„Sednete si, mládenci!“

</section>

<section>

My si u vás nesednem,

až Ančičku povedem.

</section>

<section>

Povedem ji pres cestu,

k Rosínovům nevěstu.

</section>

<section>

Rosínka před dům vyjde:

„My nevěstu nechceme.

</section>

<section>

Ona hrachu nejídá,

na mlíko se ošklíbá.“

Z Prachenska.

### 113.

### Nevěrný vosel.

(Nápěv 347.)

Letí, letí pták 1)

přes zelenej sad;

nad dvorem se točí,

zdvihá k nebi oči,

Andulku volá.

</section>

<section>

„Anduličko má!

jsi-li upřímná,

nejsi-li tak pyšná,

abys trochu vyšla

sama jediná.“

</section>

<section>

Vyjít nemohla,

poslala posla:

„Jdi, můj milý posle,

vyřiď mu to dobře,

jako já sama.“

</section>

<section>

Posel v hrdlo lhal,

a sám namlouval.

„Ach, já přenešťastná,

že jsem ven nevyšla

sama jediná!“

Z Berounska.-Píseň tato zpívají na Moravě děvčata o sv. Duše chodíce s Králkou. – Srov. Suš. 765; Vójc. I, 51, 67, 287; II, 811; Ol. 409.

</section>

<section>

1) Přiletěl je pták

do těch našich vrat;

tam líbezně zpívá,

k nebi oči zdvíhá:

„Andulku bych rád!“

</section>

<section>

(Nápěv 217.)

Leť měsíčku, leť

přes ten celý svět;

leť měsíčku vz-vejši,

k mojí nejmilejši

kolo udělej.

</section>

<section>

Kolo udělej,

ven ji vyvolej:

není-li tak pyšná,

aby ke mně vyšla

sama jediná.

</section>

<section>

Ona nevyšla,

poslala posla:

„Jdi, můj, milý posle,

zprav mně to tak dobře

jako já sama.“

</section>

<section>

Posel zpravoval – 1)

milý v hrdlo lhal:

tu pěknou děvečku

v růžovém věnečku

sobě namlouval.

Z Plzeňska.

</section>

<section>

1) Posel zpravoval,

sobě namlouval:

sám sebe mu chválil

a děvečku hanil,

že je lenivá.

</section>

<section>

Jak uslyšela,

ven vyskočila:

v zeleným věnečku,

zlatým prsténečku

se zatočila.

Z Klatovska.

### 114.

### Zármutek.

(Nápěv 48.)

Až z toho Spáňova pudu,

což já se vohlížet budu:

vohlídnu se jednu, dvakrát,

po třetí už budu plakat.

</section>

<section>

Má zlatá Spáňovská cesto,

což je mně po tobě teskno:

ne tak po tě, má cestičko,

ako po tě, má hubičko!

</section>

<section>

Mý zlaty Spáňovsky hory,

což mě má hlavička bolí:

bolí, bolí, pobolívá,

že mně chlapec vodpovídá.

Z Domažlicka. – Srov. str. 151, pís. 245.

### 115.

### Smutné shledání.

(Nápěv 48.)

Co pak si, můj chlapče, myslíš,

když mě vidíš, nebo slyšíš?

„Když té vidím, nic neříkám;

když tě slyším, smutně vzdychám!“

Z Domažlicka.

### 116.

### Muž trapič.

(Nápěv 326.)

Co pak tě tvá máma dala,

že tě tak mladičkou vdala?

„Dala mně muže trapiče:

ten mně mou hlavu roztluče!“

Z Klatovska.

### 117.

### Chudá milá.

(Nápěv 326.)

K Pušperku je cesta zlatá,

celá trníčkem pojatá;

to trníčko bíle květe:

má panenko, votevřete!

</section>

<section>

„Proč bych já ti votvirala,

dyt já nejsem tvoje milá.“

Jest-li nejste, vy budete,

jen vy mi přec votevřete!

</section>

<section>

„Však jsem já dobře slyšela,

co tvá máma povídala:

že mne za nevěstu nechce,

že já nemám v truhle dvě stě.

</section>

<section>

Kdybych já bohatá byla,

já bych se tě neprosila:

vzala bych si chlapce s dvorem,

vožen ty se s pánem Bohem!“

Z Klatovska.

</section>

<section>

Jedou-li skrz jinou ves, bývá jim obyčejně cesta pentlí nebo provazem stužkami ozdobeným zatažena, a musejí se vypláceti, aby byli propuštěni. Kdo zatáhnul, musí na talíři přinesli sklenici s pivem a podati ženichovi a nevěstě na poctu. Za to položí ženich na talíř, podlé možnosti své, dvacetník, zlatník, anebo tolar jménem výplaty. Vozka také na cestě několikkrát zastaví, podávaje na vůz klobouk, aby.mu dali na řemínky, na kolomaz, anebo že kolo rozlámal, aby mu dali na jiné, a ženich musí jej spokojit!

Když pak přijíždějí ke vsi, kde ženich jest domovem, vozka třikráte se s vozem obrátí, aby nevěsta nemohla k matce zpátky najíti cesty. Ve vsi zpívají ženy:

### 118.

### Pěkná ves.

(Nápěv 545.)

Jak je to v tý Stráži

hezky, hezky!

rosta po celý vsi

švesky, švesky:

u někoho nejsú

žádný, žádný –

když voni mně syna

brání, brání!

Z Domažlicka.

</section>

<section>

Což je v těch Chlumčanech

hezky, hezky:

rostou na roubeni

švestky, švestky;

v Lukavici eště

líp je, líp je:

rostou na zelený

lípě, lípě.

Z Klatovska.

### 119.

### Oves.

(Nápěv 545.)

Pověz mně, Vavroušku,

pověz, pověz,

po čem je v Klatovech

voves, voves?

Po pětadvaceti

českejch, českejch:

že je náš Vavroušek 1)

hezkej, hezkej!

Z Klatovska.

1) je tam dost děvčátek

hezkejch, hezkejch.

### 120.

### Podušky.

(Nápěv 413.)

Přijeli jsme do krajiny

do neznámy,

přivezli jsme poduštičky

malovany,

malovany modře, bíle:

což se ti to, můj Jeníčku,

spávat bude!

Z Prachenska.

Potřásajíce na voze peřinami, zpívají:

### 121.

### Pěkné sboží.

(Nápěv 705.)

Hej, hej, hej!

máme na prodej:

máme tady pěkny zboží,

co se na něm hezky leží;

hej, hej, hej,

máme na prodej!

Z Chrudimska. – Srov. Suš. 446.

### 122.

### Potřebné zboži.

(Nápěv 510.)

Hezké zboží máme,

komu je prodáme?

ten kdo je kupuje,

ten je potřebuje,

tomu je prodáme.

Z Prachenska.

### 123.

### Strakaté, bílé.

Hejbej se, strakatý, bíly!

hejhej se, strakatý, bíly:

což je to pod tebou náro, nám, nám,

což je to pod tebou míly!

</section>
