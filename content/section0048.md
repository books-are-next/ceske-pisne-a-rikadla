---
contentType: poetry
---

<section>

## Uvádění nevěsty.

O půl noci nevěstu k ženichovi uvádějí. Dva hudebníci, ženich s nevěstou, družka s družkou, i všecky svatbí ubírají se z hospody do příbytku nevěstina.

### 70.

### Průvod nevěstin.

(Nápěv 76.)

Už ji vedou, už ji mají,

komu pak ji odevzdají?

komu by ji odevzdaly

než ženichu do komory?

Z Klatovska.

Když pak družba nevěstu do ložnice uvedl a dvéře za ní zavřel, zpívají ženy dílem v příbytku nevěstině, dílem po cestě zpátky do hospody, písně tyto:

### 71.

### Sen.

(Nápěv 407, 409.)

Andulka spi,

Jeníček s ní:

co ona neví,

on jí to poví –

jsouť oba sví.

Andulka spí,

Jeníček s ní:

muziky hrají,

lidi se ptají –

nic nevědí.

Z Berounska.

### 72.

### Návštěva.

(Nápěv 668.)

Třikrát jsem kolem obešel,

tadyadyadum – obešel,

nikdy jsem nenašel,

kde má milá leží.

Našel jsem malé okýnko,

tadyadyadum – okýnko:

spíš-li, má panenko,

spíš-li, má panenko? 

„Nynčko jsem jenom usnula,

stýblem zastrčila.

Vylez, Jeníčku, nahoru,

odstrč tu závoru.

Máš-li košilku kmentovou,

zůstaň tady se mnou.“

Pověz mi, má milá, rozmilá,

kdo nás ráno zvolá?

„Vlaštovička sedí na lati,

bude štěbetati:

Vstávej, Jeníčku! od milej,

už bude den bílej.“

Ještě jsem nezačal trochu spát,

už musím zas odtad.

Z Bydžovska. – Srov. H. Luž. 36.

(Nápěv 728.)

Čtyrykrát jsem obešel,

obe– obe– obešel,

ničehož jsem nenašel,

nena– nenašel.

Jen dost maly vokýnko –

kde ty líháš, hubinko?

A já líbám na hůře,

ke mně žádnej nemůže.

A já jsem tam zavřena,

stýblem jsem zastrčena.

Odstrč ty tu závoru,

a pojď ke mně nahoru.

Vlaštovička, černej pták,

ten nás bude budívať.

Sedne ráno na lati,

počne si štěbetati:

Naše paní dceru má

takovou jak je sama.

Má na hlavě čepeček

a na krčku šáteček.

Pod šátečkem koraly,

mezi nima toraly.

Šněrovačku z batistu:

takovou já holku chcu.

Punčošky má Hambursky,

to je děvče dost hezky.

Střevíčky má klapy klap!

klapy, klapy, klapy klap!

a já za ní taky tak,

laky, taky tak.

Z Plzeňska.

Spíš, panenko, neb nespíš?

nebo mne neslyšíš?

„Nechť si já spím neb nespím,

přec tě sem nepustím.

Já jsem silně zavřena,

stýblem zastrčena.

Mám košilku kmentovou,

stříbrem krumplovanou.“

Vlašťovička malej pták,

ten bude štěbetat.

„Vstávej, milej od milý,

však je už den bílý.“

Z Prachenska.

### 73.

### Svítání.

(Nápěv 727.)

Vlašťovička lítá,

povídá, že svítá,

svítá svítaníčko:

vstaň, má Anduličko!

Kdybych měla klíče

od toho svítání,

nedala bych svítat

zejtra do snídaní.

Kdybych měla klíče

ode dne bílého,

nedala bych svítat

do roka plného!

Z Bydžovska. –Srov. Suš. 893; Žeg. P. 165.

### 74.

### Budění.

(Nápěv 290.)

Nejsem naučena

časně vstávat:

kdo pak na mě bude

povolávat?

kdo pak jinej

než můj milej,

nežli můj Honzíček

roztomilej.

Z Prachenska.

### 75.

### Jablíčka a děti.

(Nápěv 311.)

Kdyby to pán Bůh dal,

Jininská matička,

aby se povedla

míšeňská jablíčka.

Kdyby to pán Bůh dal,

všickni boží světí:

aby se povedly

těm Polanskejm  děti.

Z Prachenska.

### 76.

Čekání.

(Nápěv 110.)

Dvanácte panen usnulo

pro lásku svého milého;

jen jedna nespala,

milého čekala.

Čekala na něj s muzikou

a s toužebnosti velikou;

když se bo dočkala,

radostí zplesala.

Jak promluvil k ní slovíčko:

„Kde jsi, má zlatá hrdličko?“

hoed jeho poznala,

hned se mu ozvala.

„Jdu k tobě, mé potěšení,

jdu pro tvé obveselení;

máš mne služebníka

svého milovníka.

Budem se spolu radovat,

budem se věrně milovat,

a to každou dobu

až právě do hrobu.“

Z Bydžovska. Píseň městská.

V hospodě baví se mladá chasa tancem a zpěvem až do rána. Ráno pak vezmouce hudebníky, jdou zbudit nevěstu; postavivše se pod oknem, hraji a zpívají:

### 77.

### Zvolávání.

(Nápěv 781.)

Zazpívej, slavíčku!

zvolej mně mou dívčku,

spí na půnebí:

Vstávej, Ančičko!

stroj snidaníčko,

už je den bílý.

„Co pak mě voláte,

spáti mně nedáte

s mým nejmilejším?

líbezný spaní

po milování

noci včerejší!“

Z Klatovska.

### 78.

### Odjezd.

(Nápěv 738.)

Vstávej, má milá,

už je den:

zapřáhnem koníčky,

pojedem.

Jen ty mne, koníčku,

pěkně nes,

dostaneš obroku

ještě dnes.

Z Klatovska.

### 79.  

### Odvedená milá.

(Nápěv 597.)

Zpívejte Kláštersky

kohouti,

ať se mé srdéčko

nermoutí;

zpívejte – až bude den:

zapřáhnem koníčky,

pojedem.

Až tady pojedu,

dám si hrát,

zastavím koníčky

vedle vrat:

dám si hrát – a písničku:

že jsou mně odvedli

Ančičku.

Z Budějovicka.

(Nápěv 720.)

Vesele zpívejte,

kohouti: ať se mé srdéčko

nermoutí!

Zpívejte, kohouti,

už je den: zapřáhnem koníčky,

pojedem.

Z Prachenska.

### 80.

### Strojení na cestu.

(Nápěv 678.)

Pod našima okny

meduličky:

strojí se Marjánka

vod mamičky,

strojí, strojí,

plakat bude:

zapřahej, formánku,

pojedeme.

Z Budějovicka.

Odtud pak jdou s hudbou po celé vsi, dům od domu, a každému pod okny píseň nějakou, nejraději satyrickou, zahrají a zazpívají, což obyčejně až do poledne trvá. Potom zase jdou všickni do příbytku nevěstina k obědu.

</section>
