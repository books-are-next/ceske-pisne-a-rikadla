---
contentType: poetry
---

<section>

# Věk dětský.

**Modlitba,**

**když matka ukládá dítko ke spaní.**

Pán Ježíš buď mi v hlavách,

panna Maria v nohách,

andělíčkové boží po všech všudy stranách!

**Večerní modlitba dětská.**

Andělíčku,

můj strážníčku! opatruj mně mou dušičku.

## Kolíbavky.

(Nápěv 112.)

Hajej, můj zlatoušku,

hajej a spi,

zamhouří malíčky

očičky svy:

hajej, dadej, dadej malej!

zamhouří maličký

očičky svy.

Hajej, můj andílku,

hajej a spi,

matička kolíbá

děťátko svy;

hajej, dadej, dadej malej!

hajej, můj andílku,

hajej a spi.

### Chlapcovi.

(Nápěv 289.)

Spi, synáčku, spi,

zamkni očka svy:

Pán Bůh bude s tebou spáti,

andělíčky kolíbati:

spi, andílku, spi!

Spi, andílku, spi,

zamhuř očka svy:

až se zbudíš za chvílčičku,

dá ti mamička kasičku,

spi, miláčku, spi!

Spi, miláčku, spi,

zamkni očka svy:

dá ti buben a housličky,

nedá tě za svět celičký,

spi, synáčku, spi!

### Děvčeti.

(Nápěv 600.)

Spala bych, spala,

ale ne sama:

s pánem Ježíšem,

s andělíčkama.

Ještě bych za to

modlitbu dala,

abych s panenkou

Marií spala.

### Dítě buditi.

(Nápěv 106.)

Děťátko maly,

jak jsi ospaly!

ptáčkové už dávno vstali,

modlitbičky vyzpívali –

a ty ještě spíš.

Děťátko maly,

jak jsi ospaly!

já kravičky podojila,

kasičku ti uvařila –

a ty ještě spíš.

### Myška.

Když dítko malé na peřince ležíc se protahuje, matka, aby se zasmálo, takto s ním zahrává: dělá jemu po tělíčku dvěma prsty, jako když myška běží, drobné krůčky, od nožičky přes kolínko po bříšku až pod  adičku anebo pod paždíčko, při tom říkajíc:

Běží myška po polici,

nese s sebou homolici.

Myško malá, maličká!

uteč, číhá kočička –

ú-tíkej, utíkej!

Běží myška k Táboru,

nese pytel zázvoru.

A ty malá zůstaň doma;

a ty velká běž

na Táborskou věž!

Běhala myška

okolo bříška:

šup do pupíčka!

Běžela myška po stěně:

ať se náš Vojtíšek zasměje!

### Kostelíček.

Když se dítě provaluje na peřince,

hrává s ním matka takto:

Hladí mu čelíčko, řkouc:

„Tuto jest oltáříček.“

Zakryje mu rukou očka:

„To jsou světýlka.“

Pohladí mu líčka:

„To jsou polštaříčky.“

Zatahá mu zlehoučka za nosiček:

„Tu je zvoneček – cilink cink!

cilink cink!“

Vezme ho za ouška:

„Tu jsou ministranti.“

Ukazuje na ústka, na zoubky a na jazýček:

„Tu je kaplička, v ní lidičky a

pan pateříček:“

Přejede rukou po tělíčku a mírné

potahuje za ručičky a za nožičky:

„A tu jsou varhánky – tu se měchy

natahují – a zde se hraje.“

Při posledních slovech prstama zlehoučka na prsíčkách a pod  adičkou polehtává, až se dítě hlasitě zasměje.

### Chléb váleti.

Dítě leží na peřince, a matka nebo chůva je převaluje s jedné strany na druhou, přitom říkajíc:

Válím, válím chléb:

jest-li se mi nepovede,

dám mu buchtu do hříbete –

buch, buch, buch!

Při posledních slovech zlehoučka dítko do zadíček třikrát uhodí.

Z Klatovska.

### Třepati ručkama.

Matka neb chůva učíc dítě třepatí nebo placatí ručkama, takto při tom říká:

Paci, paci, pacičky!

táta koupil střevíčky,

a maminka pásek

za myší vocásek.

Aneb:

a maminka metličku

na plačtivou Ančičku.

Třepám, třepám ručičky!

táta koupil botičky,

aby nožičky běhaly

a ručičky třepaly.

Čundy, čundy, čundičky!

dal nám pán Bůh ručičky,

aby ručičky dělaly

a nožičky běhaly.

Paci, paci roučky!

půjdem na zaloučky,

skrze Čechy do Němec

Majdalence pro věnec.

Třepy, třepy ručičky,¨

dej nám pán Bůh žemličky,

po žemličkách pápy,

podělíme čápy.

Kde jsou ty čápata?

Odletěly na vrata.

Kde jsou ty vrata?

Shořely na prach.

Kde je ten prach?

Voda ho vzala.

Kde je ta voda?

Vůl ji vypil.

Kde je ten vůl?

Panna ho snědla. Kde je ta panna?

Na krchově pochována.

### Vařiti kašičku.

Chůva vezme dítě za ručičku a jezdíc mu po dlani do kolečka prstem, jako když na rendiíčku kaši míchá, při tom říká:

Vaří myška kasičku

na zeleným rendlíčku;

přijde dětí

jako smetí,

každýmu dá kouštíček,

až je prázdnej rendlíček.

### Myška a pět prstů.

S počátku se dítěti prstem po dlani do kolečka jezdí; potom se vezme jeden prstíček po druhém, od palečka počnouc, jako by je počítal, a malíčkem zlehoučka se zatřepá; konečně se běží rychle dvěma prsty po ručce až pod paždíčko:

Běžela myška okolo mlejna,

ukradla tam kousek sejra:

tomu dala – tomu dala –

tomu dala – tomu dala –

jenom tomu nedala;

a ten říkal:

„Jak jsem maličkej,

tak to na tě povím!“

a běžel, běžel, běžel –

až tuhle zaloktal.

### Co jsou prsty?

To je táta –

to je máma –

to je dědek –

to je bába –

to je vnouček,

malej klouček.

### Co dělají prsty?

Od palečka počnouc:

Ten vaří – ten smaží –

ten peče –

ten říká: dej mi kousek!–

ten odpoví: matla-matla–

matlafousek! »

Vařím, vařím kasičku

na tom malým rendlíčku:

ten vaří –

ten smaži –

ten peče –

ten jí –

ten říká: mrňousek –

dej kousek!

### Chlácholiti dítě.

Když dítě neškodně upadne nebo se uhodí a proto do pláče se dá, zpívají mu, aby se zasmálo a plakati přestalo, takto:

Kota lysá –

hrachu mísa:

kdyby hošíček sedával,

bíbátko by nemíval.

Pie, pic, pic!

nebude hošičkovi

zase nic.

Kota lysá!

kdes běhala?

„Do kuchyňky.“ –

Co’s tam dostala?

„Tři buchynky.“ –

Kdyby to dětátko sedělo, toho by nemělo! »

Leze myšička po stěně – ať se Karlíček zasměje!

Houpat! dítě.

Houpy, houpy, houpy! kočka snědla kroupy,

kocour hrách

na kamnách;

kotata se hněvaly, že jim taky nedaly.

Houpy, houpy, houpy:

byly všecky hloupý!

### Kováříček.

Vezme se dítěti nožička do ruky a pěstí se na patičku zlehka potlouká, přitom říkajíc:

Kovej, kovej, kováříčku!

okovej mně mou nožičku:

až mi ji okováš,

dám ti od ní groš.

Kovej, kovej, kováříčku!

okovej mně mou nožičku,

okovej ji hezky,

dám ti čtyry česky;

okovej mně obě,

zaplatím já tobě:

na svatýho Víta

dám ti míru žita;

na svatýho Vavřince

dám ti míra pšenice.

### Jak se jezdí?

Posadí chlapečka na koleno jako na koně a kolenem potřásajíce říkají:

Tak hle jedou mladí páni,

tak hle jedou staří páni,

tak hle jedou husa– husa-

husa– husa– husaři.

### Jablíčka.

Když malé děvčátko dostane jablíčko, zpívá mu matka nebo chůva takto:

Já jsem malá, maličká,

ráda jídám jablíčka,

když mně je tatíček koupí,

a mamička oloupí.

### Kolovrátek.

Když dítě některé svévolně pláče, směji se mu jiné děti, točíce rukou jako při kolovrátku a říkajíce:

Vrní, vrní kolovrátek:

zejtra bude velkej svátek,

a pozejtří ještě větší –

naší Kačce  metla svědčí!

### Bubák.

Dítě plačtivé, aby umlklo, strašívají Bubákem anebo Rohatým (Corniferem), takto:

Sedí bubák pod komínem

a má duší rohatou,

nese v ní homolky s kmínem,

hlavu celou chlupatou:

mlč a neplač, mé dítě –

přijde homolka a sni tě!

### Rohatej.

(Nápěv 392.)

Mlč, děťátko, neplakej,

neplakej,

sic by přišel rohatej:

na al by tě na rohy,

a bylo bys ubohý.

### Žebráček.

Ditě vidouc, že druhé dítě něco jí, ku př. chléb, housku a j., loudí na něm kouseček takto: natáhne levou ruku, zpřímí na ní první prst a z ostatních udělá špetku. Potom prvním prstem ruky pravé skáče střídavě na prst, na špetku, do dlaně, na špetku, na prst a t. d., přitom říkajíc:

Hraju, hraju na varhany,

všecky prsty polámaný,

jeden mi jen dostal,

abych něco dostal.

Přišla ke mně jeptiška

od svatýho Františka,

položila kámen –

až na věky amen.

Prosím, prosím že otú –

strčím bábu do plotu,

a dědečka do hrnečka,

bude do á polivečka.

Prosím, prosím že otú:

strčím bábu do plotu,

pacholíčka do rybníčka

a dívčičku do potůčku.

Kdo mně dá,

pojede na zlatém koníčku

do nebe; kdo nedá

pojede na prašivé svini

do pekla.

### První zoubky.

Když se dítěti vylomí zoubek, tak nazvaný cucáček, vezme jej a hodí si po zpátku přes hlavu na pec, při tom řkouc:

„Tu máš, Bábo , kostěnej,

dej mi za něj železnej!“

### Abeceda.

A-B-C-D–

kočka přede,

kocour motá,

pes počítá,

kolik nití do desíti.

### Malému žáčkovi.

(Nápěv 129.)

Uč se, školáčku, uč se rád,

dostaneš zlalej kolovrat;

nebudeš-li se učiti,

dostaneš metlu na řiti.

### Dětské písmo.

Psala Ančička:

čte po ni kočička;

psal malý Mourek:

čte po něm kocourek.

### Škádlivé odpovědi.

Dětem, když se vyptávají:

Co bude k snídaní?

„Hrneček mazaní.“ –

Co bude k obědu?

„Hrneček od medu.“ –

Co bude k večeři?

„Vošalka po peří.“

Jaky budu mít šaty?

„Nechatový barvy,

větrem podšívany.“

Cos dostal?

„Jednu prázdnou,

druhou vysypanou,

v třetí nic.“ –

Proč?

„Pro slepičí kvoč.“ –

Co?

„Starý sklo.“ –

Cože? „Vidličky nože.“ –

Co ještě?

„Stary kleště.“ –

Co ještě víc?

„Starej střevíc.“–

Kolik je hodin?

„Jako v Praze novin.“

### Při škytání.

Někdo na mě zpomíná! –

„Ten co kouká z komína.“

Když někdo sen vypravuje.

Mně se zdálo –

„Že’s měl v kapse málo

a v hlavě nic.“

Co se zdá, to je sen;

Když se vyspí, tak je den.

Dobrou noc!

pytel blech na pomoc!

### Cvičení výřečnosti.

Čerstvě po sobě říkati:

Pět ptačátek, pět pěnkavek ptačátek.

Petře, nepřepepři pepřem pepřeného vepře.

Naše okenice mezi všemi okenicemi nejokenicovatější.

Přeletěla křepelička přes třiatřicet střech.

Zaželezilo-li se železo či nezaželezilo-li se?

Šla Prokopka pro Prokopa: Pojď Prokope jist trochu ukropa.

Rozprostovlasatila-li se dcera krále Nabuchodonosora čili nerozprostovlasatila.

Mezi domama má má máma malou zahrádku.

Třikrát po sobě říci bez oddechnutí:

Pan kaplan má

chlapce střabce,

ten chlapec má

vrabce v kapse.

</section>
