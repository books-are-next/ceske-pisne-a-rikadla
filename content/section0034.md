---
contentType: poetry
---

<section>

## f) Ženěni a vdáváni.

### 752.

### Koření pro oženění.

(Nápěv 207, 774.)

Co pak se, mládenci,

neženíte?

ani si namlouvat

neumíte!

</section>

<section>

Dáte-li na pivo,

já vám povím:

o jednom kořínku

na louce vím.

</section>

<section>

Olšový, bezový,

dubový list:

kdo se chce oženit,

musí ho sníst.

</section>

<section>

Já jsem se oženil,

jen jsem ho sněd“:

dostal jsem holčičku,

je jako med.

Z Budějovicka.

### 753.

### Koření pro vdáni.

(Nápěv 207, 771.)

Vy Lazské panenky,

co nám dáte?

my vám poradíme,

že se vdáte.

</section>

<section>

My jsme to Rojickým

poradily:

ony se do roka

všecky vdaly!

</section>

<section>

Natrhejte vy si

jalovečku,

nastrkejte si ho

za hlavičku.

</section>

<section>

Já jsem to koření

taky měla:

hned jsem se do roka

pěkně vdala.

Z Prachenska.

### 754.

### Komu lépe.

(Nápěv 851.)

Mládenec má dobře,

ten se ženit muže:

ale panna ne tak,

ona musí čekat,

až jí ňákej zkáze.

Z Klatovska.

</section>

<section>

(Nápěv 30.)

Mládencovi dobře,

on se ženit muže,

co mu srdce káže:

ale panně ne tak,

ona musí čekat,

až jí někdo vzkáže.

Z Plzeňska. – Srov. Suš. 474; Kol. I, 814.

### 755.

### Která se může vdávati.

(Nápěv 351.)

Která holka bledá,

ta se vdávat nemá:

která je jak růže,

ta se vdávat může,

z tý je hezká žena.

Z Klatovska.

### 756.

### Blahá naděje.

(Nápěv 594.)

V tom našem sádečku

roste koření:

kdo si nerozumí,

ať se ožení.

</section>

<section>

Ožeň se, Jeníčku!

vem ty sobě mě:

máš-li jednu nouzi,

budeš míti dvě.

Z Prachenska. – Srov. Čel. III, 83.

### 757.

### Nečas k ženění.

(Nápěv 359.)

Málo pšenic, málo žit,

málo žit,

nesmíme se oženit,

oženit;

ječmeny jsou zeleny,

musíme bejt bez ženy.

Z Berounska. – Srov. Suš. 679.

### 758.

### Dobrá rada.

(Nápěv 436.)

Chlapče, chlapče modrooký!

nežeň ty se na ty roky:

tyto roky vojna bude,

žena tobě plakat bude.

Z Berounska.

### 759.

### Výstraha.

(Nápěv 580)

Rostou, rostou, rostou

konopě za cestou,

a jsou pěkné zelené;

mezi nimi roste

černooké děvče,

až vyroste, bude mé.

</section>

<section>

Můj synečku mladý,

poslechni mé rady,

zanech toho ženění:

oženíš se jednou,

tvářičky ti zblednon,

krása se ti promění.

Přídavek:

Přijdou na tě platy,

kontribuce, mlaty,

na robotu musíš jít:

nepůjdeš-li jednou,

drábi tebe zvednou,

ještě budeš holí bit.

Z Hradecka. – Srov. Čel. I, 57; Suš. 326; Kol. I, 206.

### 760.

### Zlatá svoboda.

(Nápěv 393.)

Mně je tak jako tak,

když jsem svobodnej chlap:

až já se jedenkrát ožením,

však mně nebude tak!

Z Budějovicka.

### 761.

### Malá žena.

(Nápěv 218.)

Což je ti, synáčku,

po malé ženě,

ona má sukničku

do samé země;

a když je rosa,

ona jde bosa,

ona si sukničku

celou urousá.

Z Klatovska.

### 762.

### Chudá a bohatá.

(Nápěv 422.)

Vzkázala mně jedna chudobná,

vzkázaly bohaty dvě:

radši mám tu jednu chudobnou,

než ty bohaty obě.

</section>

<section>

Bohatá ta jenom hezká je,

dokud u mámy sedí:

a když se od mámy dostane,

sotva pro špínu hledí.

Z Klatovska.

### 763.

### Křesťanský úmysl.

(Nápěv 576.)

Já bych se rád ženil,

žádná mne nechce;

šel bych na námluvy,

jde mi to těžce.

</section>

<section>

Panenky i vdovy,

každá se bojí,

že bych ji bívával

dubovou holí.

</section>

<section>

Vždyť já nejsem Turek,

vždyť já jsem křesťan:

když by mne prosila,

však bych já přestal.

Z Prachenska.

### 764.

### Bázeň.

(Nápěv 642.)

Rád bych se ženil,

ženy se bojím:

žeby mě bívsla,

doma zavírala,

toho se bojím.

Z Budějovicka.

### 765.

### Zlé ženění.

(Nápěv 576.)

Rád bych se oženil,

ale bojím se:

vezmu-li si starou,

že ošidím se.

Rád bych si vzal mladou,

není věc jistá:

ta po jinších touží,

očima blýská.

Z Klatovska.

### 766.

Porada.

(Nápěv 207.)

Má zlatá matičko,

ožením se.

„Můj zlatej synáčku,

ošidíš se.“

</section>

<section>

Má zlatá matičko,

neošidím.

„Můj zlatej synáčku,

vždyť to vidím.“

</section>

<section>

Má zlatá matičko,

je bohatá.

„Můj zlatej synáčku,

je hubatá.“

</section>

<section>

Má zlatá matičko,

pěkně si je.

„Můj zlatej synáčku,

hodně pije.“

</section>

<section>

Má zlatá matičko,

košiličky.

„Můj zlatej synáčku,

rosoličky.“

</section>

<section>

Má zlatá matičko,

jak bohyně!

„Můj zlatej synáčku,

je Němkyně!“

Z Klatovska. – Srov. Suš. 707.

### 767.

### Nežeň se!

(Nápěv 612.)

Má zlatá mamičko!

ženit se budu,

já mám hezkou holku,

já pro ni pudu.

</section>

<section>

„Můj zlatej kolečku, 1)

ženit se míníš?

však budeš litovat,

nevíš co činíš!

</section>

<section>

Počkej jen, co na tě

všecko se sveze:

až budeš vyplácet

bábu i kněze.

</section>

<section>

Bábě dáš dva zlaty,

knězi dáš dukát:

nebudeš, Honzíčku,

v hospodě dupat!“

Z Klatovska.

1) „Můj zlatej holečku!

ženit se míníš?

nic dělat neumíš,

což se nestydíš?“

</section>

<section>

Já na to nic nedbám,

jen když mám holku:

to je mně milejší

než mísa dolků!

Z Prachenska.

### 768.

### Ženatý zkrotne.

(Nápěv 92.)

Můj zlatej Matoušku!

pejchu máš v kloboučku,

a kuráže nosíš plny kapsy:

však až se oženíš,

svou krásu proměníš,

však potom, Matoušku,

sklopíš oči!

Z Plzeňska.

### 769.

### Bohatá Káča.

(Nápěv 576.)

Káča má peníze,

Káču si vemu:

peníze propiju,

Káču vyženu.

Z Berounska.

### 770.

### Žádost.

(Nápěv 421.)

Na našem vršku

viděl jsem lišku:

kdyby mně pán Bůh dal

ženu Lidušku!

</section>

<section>

Na našem prahu

viděl jsem vránu:

kdyby mně pán Bůh

dal ženu Márjánu!

Z Prachenska.

### 771.

### Němkyně.

(Nápěv 119.)

Hezkou, Němkynko!

dceru máš:

já odtud nepudu,

má zlatá Němkynko,

až mně dcerušku,

dceru dáš.

Z Budějovicka.

### 772.

### Bránění.

(Nápěv 68.)

Co pak ti naši dělají,

že se mně ženit nedají?

</section>

<section>

Mně je tak ženy potřeba,

jako formánku nevěra.

</section>

<section>

Forman si přeci pomůže,

mně pomoct žádnej nemůže!

Z Bydžovska.

### 773.

### Potřebná žena.

(Nápěv 796.)

Ženu, ženu, ženu,

ženu potřebuju,

ženu, ženu, ženu,

ženu muším mít:

aby mně právala,

postýlku stlávala;

ženu, ženu, ženu,

ženu muším mít.

Z Budějovicka.

</section>

<section>

Ženu, ženu potřebuju,

ženu musím mít:

aby mně právala,

postýlku stlávala,

pekávala chlíb.

Z Prachenska.

### 774.

### Dobrý úmysl.

(Nápěv 149.)

Když se všickni voženili,

já se taky vožením:

ženu pošlu na robotu,

sám si doma poležím.

Z Boleslavska.

### 775.

### Prospěch ženatého.

(Nápěv 422.)

Nasík jsem dvě fůry votavy,

nasík jsem dvě fůry sena:

kdybych se byl letos voženil,

byla by hrabala žena.

Z Budějovicka.

### 776.

### Žádost.

(Nápěv 675.)

Kdyby byly moje

u Sedlice pole,

ještě bych se oženil:

šel bych do hospody,

zjednal bych si dudy,

holku bych si namluvil.

Z Prachenska.

### 777.

### Námluva.

(Nápěv 56.)

Řekni: „Ano, chci tě míti,

s tebou věrně živa býti.“

Já peníze vydělám –

tobě utratit je dám.

Z Kouřimska.

### 778.

### Ohlášky.

(Nápěv 391.)

Mládenci, co chcete

u mého děvčete?

mládenci, co chcete

u mé panny?

dá pán Bůh v neděli,

abyste věděli,

že se vám cestička

všem zapoví.

Z Prachenska.

### 779.

### Bába a děvče.

(Nápěv 149.)

Povídali, že jsem umřel, 

a já ještě nestonal:

dávali mně starou bábu –

já bych bábu čertu dal! 

</section>

<section>

Stará bába jako žába

v zimě, v létě studená: 

mladá holka jak peřina

v zimě, v létě zahřívá.

</section>

<section>

Staré bábě dáme hrábě,

aby jimi hrabala:

mladé holce dáme chlapce,

aby ho milovala.

Z Budějovicka.

### 780.

### Stará.

(Nápěv 218.)

Neber si děvečku,

kerá je stará,

ať tobě neleze

brzo za kamna;

za kamna vleze,

s kamen nemůže:

až doma nebudeš,

kdo jí pomůže?

Z Prachenska.

### 781.

### Výstraha.

(Nápěv 410.)

Neber sobě, můj holečku,

pro peníze bábu:

až s ní pudeš od oltáře,

což budeš mít hanbu;

když já pudu s mladým,

ty se starou pudeš:

po mně smutně, můj holečku,

ohlížet se budeš!

</section>

<section>

A když přijdeš do hospody,

k tanci nebudeš smít;

bude na tě tvá babička

ode dveří hrozit:

„Pojď, mužíčku, pojď spat,

zanech hezkejch děvčat:

když jsi je chtěl milovatí,

měl jsi si mne nebrat!“

Z Prachenska.

### 782.

### Opatrný stařeček.

(Nápěv 779.)

Kdyby si Liduška

dala jen říct,

chtěl bych ji s radostí

k oltáři víst;

ale že Liduška

jen tak Špásem,

měla by stařečka

holým bláznem.

Z Hradecka.

### 783.

### Dědeček s povříslem.

(Nápěv 291.)

Dědečku, dědečku!

co vám to přišlo,

že máte milovat

stary povříslo?

stary povříslo

ze starejch došků:

musíte milovat

každej den trošku.

Z Hradecka.

### 784.

### Dej si pokoj.

Dej si pokoj, starej!

dej si pokoj:

jsi celej zlámanej,

provazy svázanej,

dej si pokoj!

sedni za měděnec,

modli se růženec,

dej si pokoj!

Z Berounska.

### 785.

### Rozdílné objetí.

(Nápěv 790.)

Žádnej neví, jak je mně,

když mě starej obejme:

jak bych štovik, trnky jedla,

do ostrého trní lehla,

tak je mně, ach! tak je mně.

</section>

<section>

Žádnej neví, jak je mně,

když mě mladej obejme:

jak bych cukr, mandle jedla,

do prachovejch peřin lehla,

tak je mně, ach! tak je mně.

Z Hradecka. – Srov. Čel. III, 37; Kol. II, 188.

### 786.

### Starý a mladý.

(Nápěv 489.)

Ach kýž jsem slavíčkem,

tím malým ptačíčkem.

</section>

<section>

Letěl bych přes hory

k milej do komory.

</section>

<section>

Poslouchal bych zticha,

proč má milá vzdychá.

</section>

<section>

Vzdychá pro mladého,

nerada starého.

</section>

<section>

Starej smrdí potem,

co kopřiva plotem.

</section>

<section>

Mladej voní tuze,

co fijala, růže.

Z Hradecka. – Srov. Kol. II, 334.

### 787.

### Co lepší.

(Nápěv 771.)

Lepší je žitečko

nežli oves;

lepší je mládenec

nežli vdovec:

mládenec si lehne

na podušku,

a vdovec vzpomíná

na nebožku

</section>

<section>

Lepší je pivečko

nežli voda;

lepší je panenka

nežli vdova:

panenka si lehne,

nic neříká,

vdova má na mysli

nebožtíka.

Z Budějovicka. – Srov. Suš. 199.

### 788.

### Panenství a vdovství.

(Nápěv 474.)

Jak živa jsem neviděla

na buku žaluda:

pročby mládenec opustil

svou pannu pro vdovu?

</section>

<section>

Vždy! je panna pěkná bílá,

červená, červená,

a vdova je ve dva konce

shrbená, shrbená.

</section>

<section>

Jak živa jsem neviděla

na louce jalovce:

proč by panna opustila

mládence pro vdovce?

</section>

<section>

Mládenec je pěkný bílý,

červený, červený,

a vdovec je ušpiněný

od ženy, od Ženy.

Z Berounska. – Srov. Čel. II, 29; Suš. 199.

### 789.

### Vdovec.

(Nápěv 409.)

Paňmáma povídala,

abych si vdovce vzala:

vdovec má půl srdce,

půl ho dal nebožce;

mládenec ten má cely,

on je se mnou rozdělí.

Z Hradecka.

</section>

<section>

Paňmáma povídala,

abych si vdovce vzala:

že vdovec nepije

a ženu nebije;

že má zaschlej žaloudek,

jako od smoly soudek.

Z Prachenska.

### 790.

### Volba.

(Nápěv 290.)

Já nechci mládence,

já chci vdovce:

budu dědit šaty

po nebožce;

všecky šaty,

čepce taky,

nebude jich třeba

kupovati.

Z Prachenska.

### 791.

### Porada zamilovaného chuďasa.

(Nápěv 50.)

Nechce mne panenka žádná,

že je má kapsička prázdná.

</section>

<section>

Půjdu od panenky k vdově,

Naplním kapsičky obě.

</section>

<section>

Do jedné nasypu hrachu,

nadělám panenkám strachu.

</section>

<section>

Do druhé si nacpu zelí,

aby mne panenky chtěly.

Z Berounska. – Srov. Čel. II, 99; Suš. 660.

### 792.

### Krmník.

(Nápěv 448.)

Nad Chrašťouci na ty hůrce

stavějí tam krmník,

že tam mají stary panny,

že je budou krmit.

</section>

<section>

Ta Kolínskejch dala sukni,

ta kovářouc kabát:

aby jich tam nedávali,

že se budou vdávat.

Z Prachenska. – Srov. Krol. II, 31.

### 793.

### Opravdová láska.

Já jsem, lidi, já jsem

miloval jen špásem;

teď jsem myslil opravdu,

musím jíti na faru.

</section>

<section>

Pane páter! prosím,

klobouk v ruce nosím:

toho špásu nechejte,

s mou milou mě oddejte.

Z Hradecka.

</section>

<section>

Já jsem, já jsem, já jsem!

miloval jsem špásem:

když jsem začal opravdu,

musil jsem jít na faru.

</section>

<section>

Faláře jsem prosil,

klobouk v ruce nosil,

aby mi to odpustil,

čeho jsem se dopustil.

</section>

<section>

On odpustit nechce,

až si vezmu děvče:

jest-li si ji nevezmu,

že musím jít na vojnu.

Z Kouřimska.

### 794.

### Chtivá vdavek.

(Nápěv 287.)

Když jsem šel od lesa stezkou,

potkal jsem panenku hezkou,

skrovnou, nevysokou,

švárnon, černookou.

</section>

<section>

Já se ji počal vyptávat,

brzo-li se bude vdávat?

„Já bych se vdávala, 1)

kdyby mně máma dala.

</section>

<section>

Můj zlatej Jeničku hezkej,

až půjdeš z hospody, vejskej,

bych tě uslyšela,

srdéčko potěšila.“

Z Berounska.

1) Ona že ne, že ne,

že si mne neveme.

</section>

<section>

Počala ode mne běžet,

upadla, zůstala ležet:

ouvej, holka, ouvjej!

když jsi upadla, vstávej!

Z Rakovnicka.

### 795.

### Odlouzená milá.

(Nápěv 529.)

Pod dubem, za dubem

měla jedna dvě

červené jablíčka,

dala jedno mně;

nechtěla mně obě dát,

začala se vymlouvat,

že nemá, že nedá,

že je o ně zle.

</section>

<section>

Pšeničku jsem zašil,

nebudu jí žít;

pivo jsem dal nalejt,

nebudu ho pít:

holku jsem si namluvil,

jinej mně ji odloudil,

a tak lásce naší

konec učinil.

Z Hradecka. – Mezi první a druhou – slohu vkládá se někdy také píseň, na str. 188 č. 185 položená. Místo druhé slohy zpívají v Klatovsku tyto dví:

„Já jsem ti zavdala

jedno jablíčko,

a ty mně za něj dej

svoje srdéčko.“ –

Chceš-li ty mé srdce mít,

musíš za své vyměnit:

pak budu celý tvůj,

má holubičko.

</section>

<section>

Lásku si slíbíme,

dáme si ruce;

kněz nám je zaváže

k věčné památce.

A tak potom budem sví,

žádný nás nerozdvojí:

já budu tvým mužem,

ty ženkou mojí.

### 796.

### Ženich jurista.

Ten panskej jurista l)

koupil koně za tři sta,

a kočárek za dvě sté,

že pojede k nevěstě:

ke který? ke který?

k tý Lenorce kupcovy.

Z Boleslavska.

1) Ten náš malej jurista

má koníčka za tři sta atd.

### 797.

### Rozmarínka.

(Napěv 442.)

Na tom Pražským mostě

rozmarínka roste;

žádný jí tam nezalívá,

ona neporoste. 

</section>

<section>

Až já tudy půjdu,

zalívat ji budu:

zelenej se rozmarínko, 1)

já se vdávat budu.

Z Berounska. – Srov. Kol I, 150.

1) jest-li se mně zazelená,

já se vdávat (ženit) budu.

Aneb:

ona se mně zazelená,

až se ženit (vdávat) budu.

### 798.

### Porada.

(Nápěv 154.)

Já jsem holka mladá,

vdala bych se ráda:

když nemám povlaky,

peří do nich taky,

jaká pro mě rada?

„Na to nic nedbejme,

jen se přece chtějme:

sešiješ podslamky,

nasypeš řezanky,

nic si nestejskejme!“

Z Berounska. – Srov. Žeg. P. II, 102.

### 799.

### Bohatý kubík.

(Nápěv 288.)

Neboj se, má milá,

neboj se nouze,

však já mám peníze

schovaný v strouze;

schovaný v strouze,

přikryty drnem:

neboj se, má milá,

však nezahynem.

</section>

<section>

Neboj se, má milá,

neboj se hladu,

však já mám tolary

schovaný v sadu:

tolary v sadu,

pro ty si zajdu:

počkej jen, má milá,

až je tam najdu!

Z Táborska.

### 800.

### Vdavadlo.

(Nápěv 499.)

Hančičko, vokrúhlej svět:

počkej na mě sedům let!

„Já nechci, nepočkám,

tebe se nedočkám:

ty jsi malej pohůnek,

já bych se vdávala hned.“

Z Domažlicka.

### 801.

### Moudrá rada.

(Nápěv 471.)

Nevdávej se, má panenko,

až ti bnde sto let:

až ti zuby vypadají,

nebudou tě bolet.

</section>

<section>

Sila vičku na vršíčku,

on jí vzešel oves:

jen ty mi ho, můj holečku,

do stodoly dovez.

Z Berounska. – Tanec „Dupák“ nazvaný. Srov. Suž. 258.

### 802.

### Ospalka.

(Nápěv 707.)

Už všecky panny

jdou domu s trávy,

má panenka ještě spí:

bude-li tak spávat,

až se bude vdávat,

což to bude štěstí s ní!

Z Prachenska.

### 803.

### Zlé znamení.

(Nápěv 107.)

Ještě mne nemáš,

už na mě bubláš;

až mě budeš mít,

pak mě budeš bít!

Z Budějovicka.

### 804.

### Damaškový živůtek.

(Nápěv 218.)

Na krátce, na dlúze

že já se nevdám,

že já damaškovej

živůtek nemám;

est-li ho nemám,

já si ho zjednám:

tobě to, holečku,

na truc hudělám!

Z Domažlicka.

### 805.

### Nevěsta.

(Nápěv 601)

Stála je v zahrádce

v pěkné šněrovačce,

a sukničku měla

štráfovanou,

tvářičky jak plena,

čepeček s pentlema:

bude z tebe, holka,

hezká žena!

Z Prachenska.

### 806.

### Mateřská rada.

(Nápěv 389)

Má zlatá maminko!

poraďte hnedlinko,

mám-li si namlouvat,

mám-li se vdát?

„Mé zlaté dítě!

soužili by tě,

že ještě neumíš

postel ustlat.“

Z Prachenska. – Srov. Čel. III, 35.

### 807.

### Odkaz.

Má zlatá maminko!

co to se mnou bude,

jak to se mnou bude,

až se budu vdávat?

„Neboj se, dítě mé!

ani se neraduj:

tvůj milej ti poví,

mne se nesmíš ptávat.“

Z Prachenska. – Srov. Čel. III, 31.

### 808.

### Dobrá rada.

(Nápěv 599.)

Nic nedbej, jen se vdej,

dokud jsi mlaďoučká;

jen se vdej, nic nedbej,

dokuds mladá:

až ti zvadnou růže,  1)

nedostaneš muže;

nic nedbej, jen se vdej,

dokuds mladá!

</section>

<section>

Nic nedbej, jen se vdej,

obkuď jsi hezoučká;

jen se vdej, nic nedbej,

dokuds hezká:

přijdou na tě časy,

oblezou ti vlasy;

nic nedbej, jen se vdej,

dokuds hezká!

Z Prachenska.

### 809.

### Volba.

(Nápěv 139.)

Ach, maminko! jede k nám

mynářův Vašíček:

toho já si nevemu,

je jako střízlíček.

</section>

<section>

Ach, maminko! jede k nám

šafářův Jiříček:

toho já si hned vemu,

je hezkej chlapíček.

Z Jičínska.

### 810.

### Čas ke vdaní.

(Nápěv 634.)

Naše husy jeřabějí:

mámo! já se vdám.

„Nevdávej se, má dceruško!

až je podškubám.“

Z Berounska.

### 811.

### Vymínka vdaní.

(Nápěv 578.)

Řekni, řekni, řekni jí,

ať se vdává, jest-li může;

řekni, řekni, řekni jí,

ať se vdává, může-li:

ať se vdává, jest-li může,

jest-li umí živit muže;

řekni, řekni, řekni jí,

ať se vdává, může-li.

Z Bydžovska.

### 812.

### Chlapík jako pán.

(Nápěv 147.)

Já bych si tě ráda vzala,

třebas byl podruh:

ale lidi povídají,

že jsi samej dluh.

„Žádny dluhy já nemám,

ani si z nich nedělám:

můj tatíček všecko platí,

já jsem jako pán!

Z Prachenska.

### 813.

### Zlé vdaní.

(Nápěv 146.)

Já bych se vdávala,

naši mi nedají,

žebych se dostala,

kde chleba nemají.

</section>

<section>

Kde chleba nemají,

koláčů nepečou:

samými brambory

dršky si zatlučou.

Z Táborska.

### 814.

### Skrovná žádost.

(Nápěv 257.)

Kdyby mně to pán Bůh dal,

aby si mě dudák vzal:

dudy bych mu nosila,

chleba bych mu prosila;

kdyby mne to pán Bůh dal,

aby mně jen zadudal!

Z Prachenska.

### 815.

### Raněné srdce.

(Nápěv 216.)

Pravila jsem, pravila,

že mě láska ranila;

ranila mě střelou prudce,

poranila moje srdce;

pravila jsem, pravila,

že mě láska ranila.

</section>

<section>

Půjdu se ptát rychtáře,

kdo má platit lékaře?

kdo mou ránu hojit bude?

kdo od rány platit bude?

půjdu se ptát rychtáře,

kdo má platit lékaře.

</section>

<section>

Ach rychtáři! bolí mě;

povězte mi upřímně,

kterak právo ukazuje,

kdo se střílet osměluje?

kdo má platit lékaře,

když se rána dokáže?

</section>

<section>

„Vemte sobě lékaře,

ať vám ránu zaváže;

vy za bolest, on od rány

musíte mít zaplacení:

ten, kdo ranil, platit má,

tak mi právo povídá.“

</section>

<section>

Vy se, pane, mejlíte,

vy mně nerozumíte:

mojí rány vidět není,

já mám srdce prostřeleny;

kterak pak mně pomůže?

srdce vázat nemůže.

</section>

<section>

„Má panenko rozmilá!

právo s vámi nic nemá:

náš pan farář k tomu káže,

místo srdce ruce váže;

s ním se jděte poradit,

nemám s vámi co činit.“

Z Berounska. Píseň městská.

### 816.

### Bohaté děvče.

(Nápěv 210.)

Jest-li já se ten rok nevdám,

lidi řeknou, že nic nemám:

já mám dukáty

v truhle u táty:

poďte, chlapci! já vám je dám.

Z Budějovicka.

### 817.

### Věno.

(Nápěv 246.)

I kdo si mě přec veme,

já mu povím upřímně,

co já mám, co já mám

v hrobový truhle:

</section>

<section>

Mám tam tři homolky

a domovy peroutky,

a taky, a taky

másla na dolky.

Z Prachenska. – Srov. Suš. 672; Vójc. I, 185.

### 818.

### Správná holka.

(Nápěv 840.)

Lamentací mám na srdci,

to pro mého milého,

že mi včera odpověděl,

a já nemám jiného:

herež, herež! já nic nedbám,

proto já se přece vdám;

a kdo koli za mnou přijde,

nábytek mu všechen dám.

</section>

<section>

Starý necky, dvě vařečky,

a truhlu rozlámanou;

postel ta je rozbořena

a pokryta peřinou:

na peřině cíchy není,

peří jsem z ní prodala,

a penise na špacíru

se svým milým propila.

Z Klatovska.

### 819.

### Námluvy.

(Nápěv 70.)

Honzo můj rozmilý,

Honzo, Honzíčku!

ráda bych ti dala

svoji ručičko.

</section>

<section>

Já jsem holka mladá

od Litoměřic,

lidem jsem podobná,

nestarej se nic.

</section>

<section>

Andulka mně říkaj‘,

to je jméno mý:

neboj se, Honzíčku,

mý panímámy.

</section>

<section>

Nebudeš nic dělat,

já tě uživím;

jenom špacírovat,

jako kavalír.

</section>

<section>

Panímáma přála,

že mně něco dá,

bych se nestarala,

co pro mě chová.

</section>

<section>

Devět liber mrkve,

pytel od mouky,

dva pytlíky viky,

čtyry homolky.

</section>

<section>

Rozkřapanej hrnec,

čtyry vařejčky,

mísu planejch jablek,

zlámaný necky.

</section>

<section>

Jednu starou truhlu

bez dna, bez víka,

kerou mně slíbila

kmotra Hedvíka.

</section>

<section>

Na tu naši svatbu

náš táta nám dá

jednu starou vránu,

rohy od vola.

</section>

<section>

Budem zpívat, Honzo,

Honzo, Honzíčku!

dejte krejcar za tu

krásnou písničku.

Z Litoměřicka.

### 820.

### Smlouva.

(Nápěv 26, 409.)

Ančičko šafářojic!

neříkej tátoji nic:

jenom řekni mámě,

že se spolu známe:

tátoji neříkej nic,

Ančičko šafářojic!

</section>

<section>

„Honzíčku! příď jenom k nám

a řekni tátoji sám,

aby v tom vůli dal,

nám spolu požehnal;

jen řekni tátoji sám,

až přídeš, Honzíčku, k nám.“

</section>

<section>

Ančičko! přec se lekám,

když si na to zpomínám:

co řekne pantáta,

kterak mě přivítá?

když si na to zpomínám,

Andulko, vždy se lekám!

</section>

<section>

„Proč by tě nepřivítal,

když panímámě říkal:

žeby tě rád viděl,

abys k němu přišel,

sám panímámě říkal –

proč by tě nepřivítal?“

</section>

<section>

Jest-li že ty budeš má,

jak šťastni budem obá:

budem se milovat,

společně pracovat;

jak štastni budem obá,

až budeš, Ančičko, má!

Z Klatovska. – Srov. str. 130 pís. 160.

</section>
